<?xml version="1.0" ?>
<TEXT id="piyiy_na_Tayal" source="Wikipedia">
  <S>gaga piyiy na Tayal klahang gaga sn'asan na ryax, ini ga t'lu mnanak s'asan na ryax maki bih llyung Klesan kya ga, cka na owas na bnkisan kya ga, maki owas na lmuhuw, piyuy na Tayal ro y'aya kryanan na Tayal, kwara kwe hiya ga pyangan mwah tmwang s'as lungan na Tayal. gaga miyiy na Tayal ro owas ga nya m'ubuy ro ini nbah c'alax, kruma owas hiya ga mwah ptwang yow na piyiy na Tayal, kruma piyiy na Tayal hiya ga mwah ptwang owas, maki ci tyaba yow naha nanak. pyu'an na gaga piyiy Tayal ga, baley ga ini k'yihul, kwara pyu'an ga knahul htgan na nya pkita 'yanux ta ro m'ubuy hluyan na tyagan ta. nanu lalu na piyiy kwe ga &quot;piyiy&quot; ini ga &quot;myugiy&quot; san ta kmayan, binah lalu nya ga mtyugiy, ro miyiy mskotung san naha. r'tung ke skayal, gaga yow na piyiy ita llyung Klesan hiya ga mtyugiy ro miyiy mskotung san ta kmayan. kwara skura yow na gaga piyiy na Tayal bih llyung Klesan, nya iyik na biru ga yani maha nya sbiru suruw: te utux ga piyiy na mslisu, ini ga piyiy na msromul san ta: mslisu mtumow ro cbing 'ba kwara, llow kakey ga skura mexi stluling kakey, skura suruw ro tli'an mexi kakey, ro twangan tli'an sa'ing 'ba skura gleng matas tomow m'alax sa'ing 'ba ro msromul piyiy. te saying ga piyiy na hmkuw kntari: ppiyan nya hiya ga skura mexi stluling kakey, ro skura suruw tli'un mexi kakey mtyugiy, ro inyugun skura llow stluling kakey, ro skura suruw tli'un llow kakey skotung mtyugiy. te tugal ga piyiy na mskoyung: hmkuw sa'ing kakey ro skura mexi stluling kakey, ro skura suruw tli'un mexi kakey mtyugiy, ro inyugun skura llow stluling kakey, ro skura suruw tli'un llow kakey skotung mtyugiy, ro twangan tli'an sa'ing 'ba skura gleng matas tomow m'alax sa'ing 'ba ro msromul piyiy. te payat ga piyiy na tlubuw: hmkuw sa'ing kakey ro iwan nya ming lubuw 'ba ro tlubuw mtyugiy, ini ga miyiy. te magal ga piyiy na papak: pungan lalu piyiy kwe ga si ba'iy maha bingun 'ba papak ro mtyugiy. te tiyu ga piyiy na mrbil: llow ro mexi kakey ga p'yugan stluling tpal urow gleng nya, ro mrbil sa'ing 'ba mtyugiy. te pitu ga piyiy na klkah: gaga piyiy na klkah kwe ga ming hwinuk sa'ing 'ba ro skura gleng, suruw, skura mexi rot e llow klkah mtyugiy. te spat ga piyiy na mc'rux: nanu yaca ppiyan kwe ga si c'rux mskotung ro mtyugiy. te mesuw ga piyiy na mtama: mtama lngan, ini ga si tama miyiy ro mtyugiy te mpuw ga piyiy na mslisu: kahun ke kwe ga si ba'iy maha ppiyan na mcbing 'ba ro mslisu mtyugiy. te mpuw utux ga piyiy na 'ba: piyan na 'ba kwe pungan lalu laga si ba'iy maha kwe ga tyugiy na 'ba. te mpuw saying ga piyiy na cra'an 'ba hwinuk: lalu na piyan kwe ga si ba'iy maha cra'un ta 'ba hwinuk ta mtyugiy.</S>
</TEXT>
