<?xml version="1.0" ?>
<TEXT id="mrhow_na_alang" source="Wikipedia">
  <S>mrhow na alang lhuyan gaga na utux gluw bih llyung Klesan kya, tipik na lhuyan ga utux Sali, utux utux Sali ga kyan utux mrhow Sali, hiya ga mwah cmruw ro klahang Sali uy. kwara gluw nya ubuy utux muyux ga musa pc'rux utux bbwan, nanu yaca mrhow na mwah pklahang utux bbwan ga utux bbwan, baley ga utux nya inbuyan utux muyux na utux bbwan hiya ga ba'un pc'rux utux gaga. kwara gluw utux gaga ga musa psbayux mtiyow, pns'unan utux nni'an, pns'unan pangan phow pkita pntyagan cntman nya. yow ke na gaga kwe ga snrhuw ke na bnkisan, ana ga lhuyan na gaga kwe ga maki llamuw na lhuyan, glahang ro piyux ci baley yow nya gaga kwe, lhuyan na nya gmluw snrhuw na bnkisan kwe ga gaga san kmayal uy. cinbwanan na llyung Klesan kya, binah cyoli smoya tmwang gaga ga siga swalan gluw na utux gaga haca, ro ubuy pcyus na klhangan gaga ga ba'un tmwang gaga, ana ga ptna' kya maki cyoli shri' cnpuying utux gaga nya ga, siga swalan kwara gluw na utux gaga nya laga musa ba'un shri' gluw utux gaga nya lela. Cinbwanan na cyoli' llyung Klesan kya ga, maki mlamu ci yow na gaga klhangan: mwah cmruw gaga bley na m'yanux, cmruw gaga na snhyan, mwah cmruw yow na ingalan, mwah cmruw gaga na knlahan, ro gaga na nni'an, gaga na snlatan, gaga na psbayux, ro gaga na prow mtiyow. Kahul kwara yow knayan ga musa tegan, lhoyan na gaga Tyal kwe ga nya pkita myasa ya'nux na utux utux cyoli ro utux alang, nanu yaca, utux utux cyoli ga musa maki nana glgan naha utux gaga. cnpuying cig a, cn'ringan cnrux alang laga, nanak utux ci gaga mwah pcrux, si sey maha utux gaga gmilan na pcruw utux alang, babow nya mbhuyow hi laga, aring cnpuying gaga ro musa vbcyan binah na utux gaga ro piyux na gaga lwey, aring kya htgun naha utux Mrhow na utux alang, gmluw hiya mwah tiyow yow na alang kya ga maki piyux ci mrhow na gluw utux utux bbwan. tyagan na mrhow utux alang, skura tanux ga s'iwan pptiyow na yow alang, skura yow na alang nya nanak ga mwah msbaley yow nya cyoli. ana ga ini tbah kmon iyik yow na utux utux na utux bbwan hiya, yow na klahang gaga na utux alang hiya ga mrhow na alang mwah mlahang, piyang yow klhangan nya hiya ga klahang gaga phow, rmow yow na gaga sn'asan na ryax, cpung klahang na ryax, kahul cpngan ta pntyagan na mrhow utux alang ro mrhow na utux bbwan ga nya ini ptna', musa ta ba'un mita iyik na 'nxan cyoli Tyal micu, mrhow na utux alang ro baley in'yanux na alang ga nya si maki yow nya. lalu na mrhow mwah klahang utux gaga ga &quot;mrhow gaga&quot; san ta, nanu yacacnlalu na utux gaga ga, lalu na bkis utux gaga cnyan naha, yani maha gaga klhangan na Yawi. Tolas hiya ga gaga na Yawi. Tolas san ta, utux utux gaga hiya ga &quot;gaga utux bbwan&quot; san ta, htgan ta mwah mtama mrhow gaga utux bbwan hiya ga kahul gnwayow gluw na gaga utux bbwan naha, kwara naha ga musa mtama mrhow cpung yow na alang, mrhow na tux alang hiya ga kahul naha gnyagan uy, galan mrhow na utux alang hiya ga iyat la'iy naha mwah m'ubuy, mrhow na utux alang kwe ga maki baley yow naha psnan ta, yani yow na nya sbiru suruw: 1. mrhow na utux alang hiya ga myasa lungan nya, myasa lungan na cyoli ga thyayan nya mshiyu msbley yow, maha nunu knmyasa tyagan na mrhow kwe ga ba'un mwah smuruw ro tya'ih yow na alang, nanu yaca mrhow nanak hyutiy hma'uy naha, ana ga ini kba' mlahang gaga ga ini ba'iy pc'urux ngiyat ro myasa rnyasan na mrhow uy. 2. mrhow na utux alang hiya ga myasa sa tunux nya, shiyu lungan nya ro maki piying cpngan nya, ro kba' msbaley yow ro pmumu ke. 3. pnba' ro kba' rmuruw gaga klhangan, maki klkahan ro pnba'yow na gaga pcyus ro mita kayal ro mllamu na yow. nanu yaca kahul knita na Tayal nglung kmayal, myasa na mrhow hiya ga: skayal baley na yow, ini tksyow kmayal yow nya nanak, kba' mbinah nglung yow ru aring tiyow, yani pkita tyagan nya klahang gaga cyoli Tayal hiya ga, baley ci tyagan nya ini sabas, pkita baley ci yow kahul lungan nya.</S>
</TEXT>
