<?xml version="1.0" ?>
<TEXT id="gong_ru_llyung" source="Wikipedia">
  <S>Tayal nyux maki Pyasan qani ga aring yatux, siy gluw squ llyung ru tmgong tmqalang. ki'an nqu qalang qani hiya ga ini kaki syaw nqu gong ini ga llyung, hkangi squ yan nqu b'nux myunaw na rhiyal, sobih squ gong sobih galan qsya. ubuy qutux gluw ga smqun tmqalang. qutux uzi ga, ana maki squ yatux ini ga te kyahu qu qalang nha ga, blequn nha mlahang qu llyung qani. ita Tayal hiya ga nanu san ta mha qutux llyung. Kgogan qani ga payat qu mtgluw, yan nqu hbun Tqzing qani ga nyux ki'an nqu Mknazi,hbun Bilaq ga nyux ki'an nqu Marqwang,maki squ hbun Gogang qani hiya ga yasa san Gogan, kyahu nqu llyung Gogng lga ubuy nqu Msbtunux. nanu anay ta spinqzyu qu llyung Gogan ru Sbtunux qani, gong nanu kwara qu nyux mwah hmbun squ llyung qani: ,hbun Tqzing hbun Tqzing ga maki squ yatux balay na llyung Kgogan. cyux kraya na qalang Smangus. Tqzing ke qani ga ki'a min tmqzing sqani qu Tayal. mze'a na mqu cyux tqzing san ta kmal, kya qutux kyalan uzi ga, ki'a mtqzing sqani qu qsya na llyung ru hmbun sqani, yasa sllwan nha hbun Tqzing ,gong Tayax gong Tayax qani ga lalu nya sraral ga gong Tgliq. kura te hrhul musa ru mzyup gong Mrqwang mstnaq sa Sarut, tehuk gong gogan ru mluw llyung Kgogan. puqing nya ga rgyax Tayax. sa nha son Tayax smlalu ga cyux mstayax, qutux rgyax ga maki qu cikay tayax yasa qu son nha kya smlalu. zyuwaw na tgliq Tayax ga pqoyaw iyan ru gong nya ga ini baqi musa tmuba sa. ,gong ktman gong Ktman qani ga wiway qwayux kwara si nha say gong Qwayux smlalu Tayal sraral. puqing nya ga kahul squ rgyax Taman, mhuluy tehuk kyahu nqu rgyax R'an, mwah hmbul sa gong Qpatung. kya ubuy nqu kahul Balung qa musa tmuba kya. ,gong Qrahuw gong Qrahuw ga gong tblaq son nha uzi, kahul squ hbun Spara tehuk squ hungu ktman qasa, mshyu balay ru ungat qu hkuy nya mblaq qu qsya' nya yasa qu gong tblaq son nha la. ubuy na qalang Krahu ru Hkawan musa kya, maki uzi qu qalang Balung musa tmuba kya. ,gong Gogan gong Gogan ga cyux maki kyahu cikay na qalang Btwan Nokan, kahul llyung Hakawan, ru hminas hbun gogan, Balung, Qwilan. swa san Gogan ga piyux balay gong maki te lingay qani, ubuy nqu kgogan uzi. gong Gogan hiya lga ubuy nqu qalang Gihing lasa hiya la, ini hopa qsya' nya ru ini nha baqi musa tmuba uzi ru maki cikay bolung ru kagang hiya yasa qu son nha magal. ,gong Qara gong R'ra gong R'ra hiya ga kahul squ rgyax R'ra hminas squ Swihay tehuk squ qalang Qara qani, yasa qu son gong qara, sa nha son Qara sraral qu qalang qani, mqara tuqi nya, qutux ga musa lliq, qutux ga musa Tayax yasa qu s'lwan nha Qara la, qani hiya ga kya ubuy nqu qalang Qara musa kya, kruma ga musa kya Balung uzi. ,gong Maqaw gong Maqaw ga gong Suruw son nha uzi, kahul squ rhiyal Toraw kyahuw cikay na rgyax Mawan ru hminas hongu Suruw musa llyung Kgogan. cingay maqaw lingay nya yasa sllwan nha gong Maqaw. kya lingay na qalang Suruw ru qalang Qwilan musa tmuba kya. ,gong Boliq puqing na gong Boliq qani ga, tqalang qmebuw slaq sqani qu Tayal sraral. puqing nya ga kahul rgyax Boliq, yasa sllwan nha, pqow sa 'bu Qesu ini ga 'bu Kili son nha ru tehuk squ 'bu Boliq, hminas gong Rawan, lingay nya ga maki slaq, sllwan Tayal mha Rawan la, pucing nya lga wal sa llyung Tgogang. gong qani hiya ga kya lingay qalang Qwilan ru qalang Pyaway musa tmuba kya. ,gong Smyax gong Smyax qani puqing nya ga kahul sa rgyax Snazi, hminas Bnay ru Eyka mzyup sa llyung Kgogan. gong Smyax qani ga zzik balay uruw nya, memaw mplqwi qu sbas qsya nya stwahiq mika ga wiwal syax, mtasaw balay qu qsya nya uzi, nanu sllwan mha gong Smyax. gong Smyax hiya ga ubuy qalang Bnay musa kya, tqalang kya ru ini wah kya twahiq hiya. ,gong Sbunaw hbun Ryuhing ga maki squ syaw qalang Sbunaw, te rziq nqu rgyax Nago. hminas sa rgyax Tkasan ru qalang Sbunaw, wal sa llyung Kgogan la. yatux na gong Sbunaw ga hbun Ryuhing son nha sraral. ryuhing qani ga, k'man ratang, maki squ syaw gong, msl'uy blaq nya ki'an kuna cingay ryuhing nya sqani, yasa sllwan nha hbun Ryuhing. misuw qani lga gong Sbunaw son nha la, baha mswa wal hminas squ qalang Sbunaw ru son nha kya smlalu la. ubuy qalang Sbunaw musa kya. ,gong Tawan gong qani ga kahul sa suruw rgyax Qehuy , hminas sa qalang Tawan ru mluw sa syaw rgyax Wahcisan tehuk squ kyahu balay, kya lingay na buqun qasa ru msqun sa gong Kobu miyup sa llyung Kgogan la. sraral hiya ga ungat squliq maki qalang Tawan qani, n gyut mwah qalang Qehuy lga tqalang kya kwara la. gong Tawan ga 'tung ru cipok, ungat qulih nya uzi, nanu ini nha 'say iyan ru musa tmgogan la. ,gong Kobu gong Kobu hiya ga kahul sa suruw rgyax Qehuy maki sa 'law cikay hiya, mhuluy tehuk squ syaw qalang Kobu ru mstnaq ka gong Tawan miyup sa llyung Kgogan. gong Kobu ga cipuk ru rtung, baha baq lmuhuw qulih nya la, nanu ini nha 'say tmuba sa, nanak kagang ini ga bolung cikay son nha magal. ,gong Haluy gong Haluy qani ga, kahul rgyax Panan, sinllwan na Tayal nanak ini baqi nanu lalu na Theluw hiya, hminas qalang Yutenting, msqun squ gong Ngusan ru miyup sa sin'utan qsya Sekimong. sraral ga qalang Rahaw piyang mlahang. qalang Rahaw sraral ga qani qu galan nha tuqi qsya slaq, Huluy qutux ke qani ga huluy imi nya, Tayal sraral ga musa hmuluy qsya galan nha tuqi qsya slaq nanu sllwan mha gong Haluy. ,qwang Ksunu qwang Ksunu ga nyux maki squ yatux na gong Ngusan, kahul ryax Snazi, ru hminas sa qalang Ksunu ru qalang Qnaw pucing nya lga miyup squ sin'utan qsya Sekimong. ubuy na Ksunu musa kya. kahul sa ksunu qani mnglung ga ki'a wal minsunu qu rhiyal qani, yasa sllwan na bnkis sraral. ,gong Ngusan gong Ngusan ga gong Qehuy son nha uzi, kahul rgyax Snazi, hminas sa qalang Ksunu tehuk sa babaw cikay qalang Qnaw lga gong Ngusan son nha la, suruw nya lga hmbul squ sin'utan qsya Sekimong. sraral ga 'san tmquliq na qalang Ksunu ki qalang Qehuy, kuna wiway ryuhing ru ttapung wiwal nyux mtngusan ktan qu hbun gong qani,yasa sllwan nha hbun Ngusan na Tayal. yan na qalang Blhuy, qalang Qmcyan, qalang Babaw cyux maki squ kyahu lingay llyung, nanu si tmqulih sa syaw llyung la. ,qwang Qoyaw qwang Qoyaw kahul squ ska na rgyax Snazi ru rgyax Pali, tekuk qalang Qoyaw. hopa gong nya maki squ kraya na gong M'apung, ubuy na qalamg Qoyaw musa kya. qoyaw qani ga, kahul squ ruma, galan tcinun qeqaya na Tayal, cingay qoyaw nya sqani, yasa sllwan Tayal mha qwang Qoyaw. ,gong M'apung gong M'apung kyahu cikay na qwang Qoyaw, maki qutux tgliq, wagiq balay mbiyaq qsya gong ga pung! pung! pung!muci hngiyang nya, kahul kya qu sinllwan Tayal mha gong M'apung. gong M'apung ga aring kyahu na qwang Qoyaw tehuk squ syaw na , yani qu nyux nha galan qsya. ru mkura kyahu hminas squ qalang Qoyaw tehuk squ hbun apung mzyup squ sin'utan qsya Sekimong. ubuy nqu qalang Qoyaw musa tmqulih kya. ,gong qmi ru gong kesateng gong Qmi hiya ga kahul squ rgyax qparung ru tehuk squ bih Haruku syaw kyahu cikay na qalang Knazi ru msqun sa gong kesateng, mhuluy miyup sa sin'utan qsya Sekimong la. lingay nqu qalang Qoyaw ru qalang Knazi ga maki uzi cipok na gong, cipoq qu qsya gong qulih ru kbolung siy nha kyapi na qba kruma la. ini baqi tmuba uzi la. ,gong Mangan puqing nya ga kahul rgyax Nagu, wal kura squ byaqan wagi, hminas squ qalang Gihing,mbzyaq s'utan bnaqiy Gihing, msqun gong Kgogan la. mangan qutux ke qani ga msl'uy ru m'yulung krryax, rhiyal qani ga miyan qani qu kayal nya kryax, yasa sllwan nya. gong qani ga hminas Gihing, sraral ga galan qyas niqun qalang Gihing. ,gong Pagan P'agal imi nya ga agal, baha hmswa nyux maki sqani qalang nqu Tliqan, Tayal sasal ga mwah te sqani, yasa nha san gong p'agal, puqing nya ga kahul rgyax Nagu, wal kura squ byaqan wagi, kmzi squ Tliqan qani, Gihing qani ga kya qutux hongu, gong qani ga mwah stnaq squ Rahu ru musa hmbun sa llyung Kgogan. ,gong Qlahan swa san qlahan ga, kmayal Tayal ga mwah qmlih qulih sqani ma, qutux uzi ga raral mga trang ini qwalax ga helaw balay mqlih ma gong qani, mqwlax lga helaw balay ms'un lozi ma. sraral ga kni'an ulay ma, wal b'lun qsya trang sbehuy, musa mtzyul kawas la, gong qani ga kahul squ rgax na Quri Lupi, cyugal qu tgliq nya, pcingan lga maki qutux yaba balay na tgliq, san mha tgliq Ulay, si kmwa qutux kbhul Meta kinwagaiq nya, pucing nya lga wal hmbun squ llyung Kgogan. ,gong Quruw gong Quruw aring hbun Squmi tehuk Yow hbun, gong Qus, gong Cyasigong Quruw puqing nya ga kahul rgyax Tonan kwara,gong Qus ru gong Cyasi ga tehuk sa Yohbun lga hmbun squ gong Quruw la. tehuk Hbun Sinqumi lga mzyup llyung Kgogan la.gong Quruw qani ga tzyu qalang squnan nha mlahang.Quruw qani ga musa kahul uruw qutux ke qani, bnkis ta sraral Mkakay ka Mknguhuw mwah tehuk hbun Qumi lga, mzyup uruw mwah tehuk Yow hbun yasa sllwan nha hbun Quruw la, gong qasa lga gong Quruw la. ,gong Silung gong Silung qani ga kahul rgyax Pyasan ru tehuk squ Kwanli ma hminas sa qalang Silung si nha say kya smlalu la. tehuk cikay syaw na Yohbunpin lga miyup llyung Kgogan la. qalang Silung qani ga m' langu' qu rhiyal nya, nanu yasa msli kya kryax qsya si nha say kya smlalu qu Tayal la, ubuy na qalang Silung musa kya. ,gong Qehuy Kacing gong qani ga kahul squ rgyax Sqes, tehuk Bling Kyabil ru hminas squ qalang Tuba ru hongu Sanmin , tehuk squ pcinngan qsya Sekimong. ubuy na qalang tuba ini ga lingay Tayal musa kya uzi. swa son gong Qehuy Kacing ga sraral mwah qu Zipun ga qani qu te gleng nha pcbaq muya pagay, nanu maki kacing cyux qmihuy slaq kya si nha say kya smlalu la. rgyax Sqes qani ga sazing tuqi qsya wal msgagay kya, qutux ga wal kura sa Sanmin, qutux ga kura sa Sansya. ,gong Kgogan llyung Kgogan qani ga, hiya piyang balay hopa mzyup sa llyung Bnka, kahul sa b'bu Hagay ka Papak Waqa,pqwow sa rrgyax gogan hminas hbun Bilus mzyup sa llyung Kgogan, kakul gogan qu sllwan mha. ,hbun Bngciq hbun Bngciq nyux maki Bnka Sansya, Topa san smlalu na Tayal kinbahan. kya magal gong mhuluy mzyup squ hbun Bngciq qani. zik uwah na Zipun sraral ga kni'an na Tayal qu Bngciq qani, mwah qu Zipun lga galun Zipun qu rhiyal qani mtciriq ru mwah Sqiy la. bngciq qani ga miquy, maki syaw gong, hmbot balay qu bngciq qani, yasa sllwan Tayal mha Bngciq. ,hkuy Bilus hkuy Bilus qani ga, maki sa sin'utan qsya Sekimong misuw qani, baha hmswa tehuk sqani qu llyung lga, wal mbiki qu llyung la, swa nha san bilus smlalu ga, kuna cingay qu bilus nya rhiyal qani, yasa san smlalu hbun Bilus.</S>
</TEXT>
