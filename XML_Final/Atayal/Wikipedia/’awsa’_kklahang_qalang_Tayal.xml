<?xml version="1.0" ?>
<TEXT id="’awsa’_kklahang_qalang_Tayal" source="Wikipedia">
  <S> 'awsa' kklahang qalang Tayal knita' na Tayal qu sawn maha Sezi' qani hya' ga, yan nqu kahul squ knita' sa kklahang qalan na Gipun qu kay' na sun maha Sezi' qani hya', ga maki' sa qalang Tayal hya' ga iyat naha' pnpnawngan na' qu kay' qani hya'. aw' ga skahul ta' squ pglgan na mtnaq Tayal sa Tayal mita' lga, baqun balay mita' sa kya balay uzi inkran sa aykran inllungan na Sezi' uzi. ana maha krhun mita' na Tayal qu sawn maha mawtux na squliq qsahuy qalang Tayalhya' ga, atu' na pstnaq sa kya qu ppkayal na qalang nanak squ qalang bzinah lga, mutuw mhtuw kya lqu sawn maha Mrhuw na Tayal hya' la. Ga maki' sa qnxan naha' krayryax hya' ga, ini' psmzyay' sa qnxan na gluw naha' qu Mrhuw qani hya', maha nanu' kinmqzinut qnqyanux na gluw niya' ga, nanu' yan nasa uzi kin mqzinut uzi qnxan niya'. mutuw ta' pawngan krayryax qu mutuw skayal na bbnkis maha&quot;laxi zngiy kay' sinbilan na bnkis ta' raral', taqu kay' qani hya' lga yasa giwan yasa qu nyux pspngan kwara' bbnkis na Tayal qani la. nanu' qu kay' qani ga ana maki' squ musa' tmwang qalang bzinah, ru maki' sa kkyalan na musa' smzyay' ga ini' naha' lxaniy qu kay' qani hya', nanu' mutuw ktan kya lqu kinkrhwan mita' na Tayal qu kay' ka &quot;kay' sinbilan na bnkis ta' raral&quot; qani. nanu' iy musa' smzyay ga, ini' naha' balay zhuqiy qu maha&quot; 'naras maku' sa kay' sinbilan na bnkis ta' raral&quot; qani hya', gnisa naha sa kkyalan naha' musa' smzyay'. ru maha musa' tmwang sa qalang bzinah uzi ga, mutuw naha' skayal kya uzi maha &quot;'naras maku' sa kay' sinbilan na bnkis ta' raral maha laxiy pbbiq turu', laxiy payayungi' mutuw maha kmayal, gi lmnglung maha aki' ta' naha' swalan, ini' ga aki' ta' naha' klhangan. ana maha mwah mbazi rhzyal, ini' ga mwah pklahang ga, skahul naha sa kay' sinbilan bnis sraral qani niwan na ginsay gluw na inllungan, ru mnhhuzyay lmuhing sa qqyanux naha'. babaw nya' lga, kahul sa pinslpyungan naha' lru mngaygyut mrayrhuw qu pinssi' naha' inlungan lru, mutuw mrraw kya qu zyuwaw na krahu' uzi la. qutux qu kinblayqan na pinsswayal naha' pinggalu' naha' qani ga, kahul sa knita' na Paris naha' lga, wayal m'khmay lqu Gaga' na pinsqtuxan prr'agan naha' lru mngungu' kya qu Paris naha' la. ana maha ungat qu lalu' ka niwan kinthawki' qalang na Tayal hya' ga, skahul sa yan qani pins'lahan inllungan qani mita' lga, ini' balay khzi' ini' pshriq maki' balay uzi sin'lahan Gaga' na sawn maha Sezi' qani.</S>
</TEXT>
