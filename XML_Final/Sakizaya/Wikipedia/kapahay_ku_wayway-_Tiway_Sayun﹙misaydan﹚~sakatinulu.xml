<?xml version="1.0" ?>
<TEXT id="kapahay_ku_wayway-_Tiway_Sayun﹙misaydan﹚~sakatinulu" source="Wikipedia">
  <S>pinapinaay a cudad nu sakizaya, u sazikuzay tu a kawaw niza, naniamis nanitimul kami mitengil tu kasasizuma nu kamu, mitengil tu balucu' nu niyazu'ay, cacay a demiad tayza kami i bakung kaluluan a niyazu' mikaygi, beliw sa ku nu kalabian a bali masamel naming, tayniay a saydang nay taypiay ma'ses ku'bi' niza, matawa kaku atu misasingay makaazih.sakamu sa .
&quot;cacay demiad hini sa kamu?&quot; 
&quot;hang ! ayaw i kuhkuh maibul a niyazu' masangsang ku udad, malamed naming kami.&quot;mazateng nu maku ku itawyaay matawa kaku, katalawan ku lahunghung nu kakeleng i tangila.
haemay kiya milihiza ci nizaan , maliyuh tu ngelu' limulak aca hacacay sa pahezek ku kawaw, adasay niza tina nicudadan u sapasubana'  i cacudadan, kadadapu nu katuuday kiyu pahezek kina kawaw, pipalekal niza tu kamu nu binacadan haymaw sa a maleku. yu mahiza, cacay mihca mapahezek tu niyam ku (wawa1-3 mihcaan a cudad) tulu sakizaya a cudad, patayzaan i taypi miciwsac, tayza kaku i taypi mizizaw tu acawa, mihalhal tu pihibanganru nu micudaday.
caay ku mamazateng, nikatayza u nikabelec niza. i 92 a mihca 7 a bulad 22 a demiad tu labi, miliyas tina hekal, taluma' tayza i niyazu' nu cilal, masasukazih tu nababalaki, tumuk ci kumud pazikan.
mazateng nu maku izaw henay ku sasakawawen, teban nu labi tanuangic sa kaku. hang, paymihca tu lalud, caay kapawan nu maku milihiza ci nizaan tatimul taamis ku culil mizizaw tu niyazu'ay, laluwaluwah atu nu zikuzan a kulul muculil. hicaen a mapawan, mahicahica ku katalawan izaw ku picangzayan nasa kaku, sazahkez nasa kaku, caay ku hahizaen......, mazateng aca ku sazikuzay , miazih ci niza tu pisulimet nu maku tu cudad  sakamu sa , mahiza u ba'ketay ku kamu,
&quot;hakay i zayhan pisaicelang namu, na sakizaya a binacadan hakay mulekal mapatahkal katinengan nu katuuday?&quot; yu misakamu ci niza, mikukay atu makesem ku bihid, mahizaay u kesem. cacay bataan a mihca ku pasubana', mizizaw tu niyazu' baat nu caculilen u ngelu' caay kasa. ci niza atu tademaw, lala', tatukian cayka aales, hiza sa u madukaay ku balucu' adada. i tawya kita caay kahiza u nu tau a binacadan limulak paydang sa , matalaw kita u sakizaya kaku asa, namauzip tu i sasa nu kilay a buyu' atu enal nu kilay a binacadan, 1878 a mihca kasadingsingan, cumudan nu tau, malawpes, mahiza ningeli'an a dadingu, cacay lasubu a mihca milimek i amiamisan, u lamal  ku sakalawpes a u lamal ku sakauzip, u dil nu nababalaki ku sakapiliyaw nu mita. mahiza kita u tapilalacay mapulin mamelmel ku ukak, matineng tu mamangaay ku duka, muculil kita mabaat ku culil ita.
malecad u makesemay a ama ci niza, mitesek i balucu' niyam ku tudawa, matamuzung niyam katukuh i kapahezekan nu uzip niyam, liliden niza kami manamuh tu katuuday, papileku mituhtuh tu uzip niyam,  cacay a meled malalikisi tu 	kapahzekan nu mihca, nazikuzan nu kesem pasaupuen tu niyam ku sakizaya. paluma tu lupas, misanga' tu sakalihalay a sapaiyu, mihalhal tu balucu' nu katuuday, uzip nu binacadan kalakawaw han niza, katukuh pahzekan nu uzip. aazihen nu katuuday, palawamaen nu yincumin, maliyuh ci niza tina kalimulakan, azihan ku cudad inaaenengan tina taywan, sepat lasubu mihca u saka cacay nu tadamaanay a tademaw. nayay ku nizikezikec u tumelekay ku nitizeng a sitangahay, salihalaw satu nu yincumin a kawaw, u samatalulay i balucu' nu katuuday. i nizateng nu katuuday miliyaw mibuhat tu likisi nu sakizaya.
malecad u makesemay a ama ci niza, matesek i balucu' niyam ku tudawa, matamuzung niyam katukuh i kapahezekan nu uzip, liliden niza kami manamuh tu katuuday, papileku mituhtuh tu uzip niyam, cacay a meled malalikisi tu.</S>
</TEXT>
