<?xml version="1.0" ?>
<TEXT id="u_kungku_ni_Butung" source="Wikipedia">
  <S> kungku ni Butung 
i kasummadan idaw ku kungku nu babalaki tu ciButungan hananay, cacay kya limecedan nu nyadu' ci Kilmi ku ngangan nida, cacay a sananal, cihal sa henay ku demiad, muawit tu tusaay a bakici tayda i tebun amidadum, katukuh i tebun &quot; u nanamtu katukuh i tebun kasenun sa mubatung tu bakici i tebun&quot; mamin mubatung tu bakici, amitengteng ci nida, i cuwa saw ci/cay kau matengteng kya bakici, sakinatusa nida mutengteng sa, tadu culal saca ku cacay a masakapahay, matawid ci Kilmi, misamanman tu amulaliw cinida, tela' saca ku ngiha' nya masakapahay.
sakamu sa tu &quot;edi'aw amana katalaw tu waku.&quot; satu ci Butung ici Kilmian, masemel ci Kilmi makadih ci Butungan, sakasaan u duma ku nikalakapah ni Butung, ma'kek ci Kilmi, matenes sa tawya masamata, dawis han tu ni Butung ku bakici ni Kilmi &quot;na na na awitaw aku ku nanum isu&quot; han tu niButung ci Kilmi, laday sa tu ku heni taluma'. katukuh i luma' hantu ni Kilmi, mamin mitengil ku babalaki ni Kilmi sa, matatungus satu tu heniyan, amalacawa, nanutawya malakadabu tu nina luma' ci Butung, anu mihicahica ci Butung i hekal sa, u dayhiwtu nina luma' ci Butung.

midindic ci Butung
i tawya u pimihkacan nu binawlan i tawya a demiad, miladay ci Butung tu binawlan taumah mibihkac ku sausi, taluma' satu ci Butung mapedped nu ayam ci Butung taluma' adih han ku nu taw sa, cacay tusa ku nikaalaan, tapal satu ku katuuday u mahicahicaay aca saw ci Butung a tademaw, nanutawya matineng tu amin ku binawlan tu nika idaw ku mahiniay a tademaw, namakacuwacuwaay a tademaw, tayni twamin i luma' nu kakadabuwan ni Butungan. amiadih tu nikaumahicahicaay aca ci Butung saw, saan amin ku balucu' nu katuuday amiadih. nanutawya sakatinengan tu nu payniyaniyadu' ci Butung
piayaman nu nyadu' nanutawya matineng tu amin ku payniyaniyadu'ay tu ci Butung, u duma mihcan pibutingan tu nu nyadu' mumul tu amin ku selal nu niyadu', ci Butung hatu ci Butung, masadep misanga' tu culen i luma', makadih ku kakadabuwan sa lingaling sa ku tangah ci Butungan, u pila'disan nu binawlan ayda a demiad, sakamu han nu kakadabuwan ci Butung sakamu &quot;Butungaw paladisan ayda sa ku mumul tu kisu saw?&quot; han nu kakadabuwan ci Butung, i cuwa saw caay pilingling aca tu kamu nu kakadabuwan, itida tu misanga' tya culenan, matenes palitaan aca nu kakadabuwan, mahida tu ku nipatubeli nida, kina tulutulu ku wama nu kakadabuwan musakamu sa tedep satu, cay katenes miadih aca sa, mahida tu ci Butung, caay kanahnah misanga' tu culen. malibut tu ku kakadabuwan a musakamu satu pilinga' ci Butungan.

mapedped nu buting taluma'
amakatukuh tu kalahukan, lekal satu ci Butung maladay tu atu ali, mumuku tu tabukud tahekal, katukuh i sasa nu kilang sa, mueneng hen aca, sakamu hantu nu ali &quot;masakalah tu han sa, kamueneng hen aca saw!&quot; hantu nu ali ci Butung. nika patukil satu ci Butung &quot;caay henay kaw kalahukan amisahica tu!&quot; saan ci Butung patukil, mangaleb tu ku sakalah nu ali nida, amacapi tuway ku kalahukan sa, lekal satu ci Butung, awaw satu tu ali papiba'tung tu tabukud i al'alduwan, dateng satu ku ali nida.  
&quot;u al'alduwan aicuwa miba'tung?&quot; satu ku langiwngiw, palita satu,&quot;aliyaw inayi' ku nanum sa aicuwa miba'tung tu tabukud saw?&quot;
patukil satu ci Butung, nika apacici tu apapiba'tung tu tabukud, cay tu pakadungdung ku ali ni Butung sakamu han tu nida, muliyaw ba'tung satu ku ali ni Butung, ciba' satu ku nikahetik nu tabukud, tengteng hantu nida ku tabukud, namahida matumes nu buting ku tabukud, kitatusa hantu nu heni a mutengteng, adih satu ku nikaala, tununamuh satu ku heni a tatusa tayda i kakalahukan nu binawlan, katukuh belun hantu nu heni kya buting, tabatabakiyay a buting, mainal tu amin ku selal tu heniyan a tatusa, macunus tu ku nikanamuh nu binawlan ici Butungan.

misaculen ci Butung
nanutawya manamuh tu ku kakadabuwan ni Butung, namahida satu mikaykung tu ku selal nu nyadu', amalingatu tu paluma tu habay atu panay, inay' tu amin ku lawad nu selal malingatu tu amikaykung tu umah, nika adihan ci Butung, madepuc misanga' tu culen, kina tulutuluan nu babalaki nu kakadabuwan a musakamu sa i cuwa ku nikasumad, mahida tu madepuc misanga' tu culen.
mabalucu' tu maydih a mubahbah ku wama ni Kilmi ci Butungan. ci katenes lekal satu ci Butung muwala tu katalalan atu kelakela' a pataumah tu culen, tahekal sa ci Butung kita tudutudu' tu amin ku binawlan tu ci Butungan tada' u makasicay kadabu saan amin ku katuuday tu ci Butungan, nika caay pilinga' tu nipitudu' nu tau ci Butung, pacici tu a pataumah tu nisanga'an nida tu culen i umaumahan, makadih ku malukay i ci Butungan lingaling sa amin ku tangah.

nipitastas nu culen
katukuh ci Butung i umah, silac han tu ni Butung kya culen amin, lineng hantu nida sa, ngengngengngeng satu kya culen, tabaki ku suni malecad tu nikalalabalaba' nu sinsyatay ku suni, makek amin ku malukay paengaw miadih, mabiyalaw amin uycana kuyda sakyai. makek amin paengaw mudaang. lumeni' satu kitapuku matahepu nu langbul, u i baaday a nyadu' makatengil amin tu suni nu culen, adihan ku kilang hacacacacay han mulungad, inaynai' ku liwaliwan aca nu mulangaway mamin malungad, cikatenes mahamin tu makaykung ku umah, u nilungadan nu culen tu kilang cuduhen nu culen patalilis inay' tu ku liwan tamelac satu ku umahumahan.

malingatu paluma tu habay
mamin satu mikaykung ku binawlan, apaluma tu habay atu panay, adihan ku nipaluma nu taw sa, u habay, ancaay kaw habay sa, u panay atu kucim, adih han ku ni Butung sa u bangah u tamulak atu luni, tayni satu i umah ku katuuday, makadih tu nipaluma ni Butung u tali, u bangah, u tamulak, sipasubana' hantu ku kakadabuwan, mangaleb aca ku nikalaetus sakay ci Butungan, hanca mipalita tu aca ici Butungan. nika a masumad aca kya haw ci Butung, kyu pulatek han tuway cinidaan, katukuh i pilangecan, muculu' ku binawlan tu habay atu panay sa, muculu' ci Butung tu tamulak nida atu bangah, pawali ku tau tu nilangec pawali ci Butung tu tamukak nida atu bangah, muculu' ku tau tu habay a patala suku sa muculu' cinida tu tamulak caay kalikut.

kakasenengan kawaw
mamin muculu' ci Butung tu nida, anipawaliyan tu bangah atu tamulak, pela' hatu nida paadih i tawan tu nilacul. pela' han sa, waw, mabahka amin ku katuuday, malalihulihud tu amin ku tayniay amilinguud, &quot;u mahicaay a tademaw ci Butung?&quot; satu amalalihud, nanutawya, malingatu tu ku binawlan amalalihud, maydih apalatumuk ici Butungan i niyadu', nika kaiyan ni Butung, mubelih aca, mahiniyay a kawaw, matenes makatukuh tu i cuwacuway a niyadu', inay' tu ku cikatineng katukuh ayda mahida tu kungku nu niyadu'.

sakataluma' ni Butubutung
sakataluma' ni Butubutung          
katukuhan tu kyai ku kataluma'an ni Butung.
&quot;ataluma' tu kaku.&quot; han nida ci Kilmi. 
tengil satu ci Kilmi matawid ku balucu' satu.
&quot;amiladay kaku!&quot; satu ci Kilmi, kelem sa ku balunu' ni Kilmi. 
&quot;amiladay kaku!&quot; satu patukil, miucil ci Kilmi.
sakamu hatu ni Butung &quot;maba'at ku luma' aku, anu tayda kita amukayakay tu tukal, nika anu mukayakay kita acaay pihuway i teban nu nikayakay, makatukuh tukya atawya mihuway&quot;. 
&quot;hang!&quot; satu ci Kilmi kyu maladay ku heni mukayakay tya tukal.

caay pakahemhem ci Kimli
cakat sa henay tu sakina tulutulu aaawasen, liyawen aca ni Butung amitulun ci Kilmi.
&quot;matineng tu.&quot; saan patukil ci Kilmi, kyu kitin hantu ni Butung, malingad aca mukayakay kuheni, makatukuh satu ku heni i pabaw, acacay tu ku aawasen nu kuku' ni Kilmi.
tadu huway saca ci Kilmi, tuna &quot;ana ana.&quot; satu ci Butung, cikatenes seday satu ku ibiiliyay ni Kilmi, adih satu ci Butung u tuud atu alisalap u tuud amin nu mukalatay, madihin ci Butung tu i niyadu'ay, kyu tasasa aca ci Butung pasubana' tu i niyaduay a binawlan.
katukuh sa i tebateban ku nidebu ni Butung.          
uy satu ci Butung mu'uyuy tu niyadu'ay &quot;abi~nawlan~ tengilen~ku kamu aku~ &quot; saan ci Butung. muuyuy, makatengil ku binawlan taputah amin mitengil tu kamu nida, sakamu satu ci Butung &quot;tengilen ku kamu nu maku, anu maluk kamu i umah pihaymawi i kamu tu liwliw nu sakaluk, makalata nu bau atu alisalap.&quot; han ni Butung ku binawlan.          
tengil satu ku binawlan palutatenga' tu kamu ni Butung, mamin musakamu ci Butung nadikudan inainayi' maadih ci Butung.</S>
</TEXT>
