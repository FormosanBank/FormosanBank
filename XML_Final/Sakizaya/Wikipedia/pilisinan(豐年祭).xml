<?xml version="1.0" ?>
<TEXT id="pilisinan(豐年祭)" source="Wikipedia">
  <S> pilisinancacay a mihcaan kinacacay pilisin, pakalimulaken kami tayni. katayni ku sakapahay a selal nu niyazu', saicelangen nu mita mudadiw musalukiyaw! hay ha ha hay! hizan nipilunguc niyam, malubicay kina mihcaan, izaw kuni patungus niyam tu tahka, mudadiw tu nu mapalaway, musalukiyaw tu nu mapalaway, mikukay tu nisabalucuan namu.
musaliyud tu kami, makakitin tu kami musalukiyaw, malalitin tu ku balucu' atu lima'. i sananal, masaupu i sawalian, muzikec tu papah nu tayu', pasaksaken tu papah nu paza', na katayni mukan tuni patahka. awza! awza! awza! ayza a demiad saliyuten niyam musalukiyaw, mikukay tunipisikul nipidiput namu ayza a mihcaan.
i kalahukan, masaupu i taluan kami. muzikec tu papah nu tayu', pasaksaken tu papah nu paza', na katayni mukan tuni patahka. awza! awza! awza! ayza ademiad a saupun niyam ku masakapahay nu niyazu', tasandep sa musalukiyaw, sapaka sipatelaw ku uzip nuhni, u sapitules tuni kalpacaw amidiput tu niyazu'.
i sansandep, amasaupu i putah kami, muzikec tu papah nu tayu', pasaksaken tu papah nu paza', na katayni mukan tuni patahka. awza! awza! awza! u selal, isu kumi awaway sa, icelang icelang satu ta demidemiad.
miawaw ku kapah nu selal i cacekulen, suni' nu tubtub tulu ku haymaw tusa ku kalamkam sa u amasaupuay, tabaki kalamkam kuni pituktuk sa u masaupuway ku tatama. musakamu ku tumuk a malalikit tu sa, keliden nu tumuk ku binawlan, kukay paymihcaan malubic kuni paya' ni Malataw.
na balucuan niyam, patungus tu tunuz da'dac bila' epah atu niadupan, na malataw pialai. icelangay a uzip ku selal musalukiyaw tu malikuda, u layun nu ngiha ku dadiw nu tatayna amibetik, sakanamuhan nu binawlan ku malalikiday a demiad, sisa milunguc tu di'tu nu tapukuwan, diputen pasamataen ku uzip nu binawlan.
maahemaw ku dadiw tunu palaw, mahaymaw ku culil. sasukapahay nu di'tu, amiteka tu ku lisin, saahemawen nu niyam ku suni' amibetik, mihalhal tuni ka tayni nu misu, tulisen a mudadiw tunu kanamuhan nu misu. milunguc tuni pasepi nu misu, pasakapahen tu ku binawlan nu binacadan, caay ka uning ka lilac ku uzip atu balucu' niyam, maydih a litinan nu di'tuay a calay, muculil i tatengaay a zazan nu di'tu.</S>
</TEXT>
