<?xml version="1.0" ?>
<TEXT id="ulic-patizeng_ku_ngangan_nu_Sakizaya-wawa_nu_kilay-2-micumud_tayza_i_kilay_a_enal" source="Wikipedia">
  <S> satangahan nu ulic 
patizeng ku ngangan nu Sakizaya-wawa nu kilay-2- micumud tayza i kilay a enal

puu' nu lacul
saka tinusa- micumud tayza i kilay a enal

pecu' nu lacul
caay kau lecuh balaki imelang patay a dada'  haw, namizateng tu kisu, izaw henay ku mitesekay a sakauzip?

ngatu
(1)   i umaumahan nu kalinku, zazan sakatabuyu' u pinanaman nu tatuluay a wawa aku ci kilay, ci Bayah Huisin  muculil itiza, kakatekuhan nu zazan sa u enal nu kilay, inakilay usinganganay i tawya a niyazu' takubuwan hananay, ayaw nu pinapina malebut a mihca itiza mauzip ku sakizaya a tademaw. 
(2)   itizaay a lala' tusa bataan mihca mitutuy a pauzip i takuwan, imahiza masakapah heney kaku, laliw han naku milalaba' ku nizateng, mahini misamula' henay ku masakapahay a nizateng , caay pizateng tu babalaki, nayi' tu ku wantan a mauzip, itawya a mazateng ku babalaki, zikuz tunu cacay bataan izaw ku lima mihca muliyaw a taluma' ku nieneng, micapi tu niyazu' sikaz sa ku nizateng, caay katinengan ku kabalic nu maku, maliyas tu nu maku ku nu Taypak a sakauzip, mitamuzung tu nu binacadan ita a kawaw, misuayaw henay tu mata nu tau, laluma'an, cabay mikuli a piazih, mahiza sa u mungangaway tu ku nizateng aku, zayhan cima kaku, malatalaw kaku, mapacekil kaku nu katalawan a sinpi, mangelu' ku wawa kabi' satu, zateng sa kaku a pabaliw u mahiniay ku kakaydihan niyam ? 
(3)   ayaw nuyni, milecad tu katuuday kaku, uzuma itiza sa i kalimucumucu'an , suayaw tu kacaay kasasikul nu tademaw angic sa talalusa' , wiza u sakakapah nu uzip kuhan a dada', caay katineng tu u mahicaay ku buyu'  mahicaay ku bayu nu niyazu'. 
(4)   niay ku hicanan a kawaw linges sa lihalaw sa, uzuma beluh sa ku balucu' mibulibul sa, lupay sa ku balucu'.
(5)   kita uyza lucuh balaki imelang patay adada' haw, namizateng kisu ucanan ku mitesekay a sakauzip?
(6)   izaw ku cecay a demiad, sakamu sa ku wawa nu maku.
(7)   cecay a lekad ku uzip nu mita, ucanan ku mazakepay, caay kazakep ku itawyaay, lubang sa tu, zikuz tu sa inayinayi'  ku hahul.
(8) &quot;katuuday matinengay sitangahay a tademaw matabihkud ku canan a kawaw sakanayay tu ku wantan tu nikauip, uzuma sa anu kapah tu ku nikauip aku&quot;anu kakitaan tu kaku&quot;yu mauzip henay nayay ku nazikuzan tu kasenengan.&quot;
(9)   tengil tu kamu niza mahiza nayay ku angil, maydih kaku misakamu nika caay katahal ku sasakamuen naku.
(10) u lalum tu kainayay nu wama pasayzaen niza i katineng manamuh madihi tu tademademaw, mahiniay a kawaw caay ku mamadayum, wini u lalid hananay a midapu madihi tu binacadan, nanu itawyatawyaay a taneng, u mitebingay mibuhat tu nu zikuz a kawaw, wini sa u nipacekil pabalucu' ni ama niza ci misaydang.
(11) caay kapapina ku mauzipay i balucu' nu wawa a babalaki, ci ama niza mauzip i balucu' niza, halukaku.. mahiza.
(12) bahal mazateng nu maku, nabalucu'an naku sikul han mipaengaw, micekul tu namikitinan itawya a mihca a wawa, nayay ku talaw misadubaduba'  matatawa itini i enal nu kilay, u luma' niyam kuyni.

(13) enal nu kilay sepat bataan izaw ku tusa a naniyazuan nu pangcah, itini a milihiza caay pangiha'  caay pangangan ku sakizaya, cecay lasubu izaw ku piapina a mihca madadapu maaedap a siluma' i tini, payniyazu' katinengan ku pilakalak nu sakizaya a tademaw, pilihiza nu maku tu misaydang mitengil tu laylay nu payniyazu', matapal nu maku ku hatizaay a tenes labades a mangelu'ku uzip a milihiza tu zuma a binacadan,
(14) malecad sa u kacacubelis nu itawyaay a tademaw ayza a mauzip, matineng tu kaku tu imataay nu misaydang a binacadan ita, ibalucu' niza sasaetim sa a madihi tu kakawaw nu takubuan itawya, midungdung tu adada makelap ku heci nu uzip misamsam tu tumuk ci kumud pazikan, yu mahiza mulaliw tu ku binacadan ita malupisak mikilim tu sakauip, sademiamiad sa tu mizateng tu kilay......
(15) sakalecalecadan sa u matengilay nu maku ku ngiha'  nu nababalaki.
(16) &quot;itiniay a bali, militemuh tu saayaway a hanhan nubaki, itini a padungus tu sazikuzay a hanhan.
(17) itiniay a suni nu nanum caay katabaki, nika u kamu niza sa u ngiha' tu nu nababalaki.
(18) itiniay a lala'  u kasatezepan nu hahan nu babalaki, u pilecuhan henay nu wawa........luma' aku i tini, nika maliyuh kaku, u laylay nu mita kiya i tini a mabahbahan?&quot;
(19) nau kakitizaan nuheni i tini, izaw itiza ci malatawsaayaway a milikec tu niyazu' , mazangpawpaw saayaway a mapalaw, kumud pazik tumuk nu takubuanu kakitaan nu mita kuheni, kinapatay sananay misebeng madihung tu niyazu' kuheni.

</S>
</TEXT>
