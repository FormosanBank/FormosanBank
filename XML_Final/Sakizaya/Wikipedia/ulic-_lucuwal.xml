<?xml version="1.0" ?>
<TEXT id="ulic-_lucuwal" source="Wikipedia">
  <S> satangahan nu ulic 
lucuwal

ngatu
ngatu-1
nayanay haki tu lalud, caayhen katakelal mulekal tu, sacacay sa muculi nu di kudan nu niyadu' a dadan, bangsi ku sanek nu lutuk a bali. kemeten ku mata layaphan ku tusaay a , heluphan ku hanhan, kasenun pacekil ku ingay, ahemaw ku udiudipan. i dadan masuni ku dadayday atu ayam, sacabayan aku muculi tina dadan. u kuku'nu cilal paylaed nu papah nu kilang, pacilu' tu dadan atu waku.

ngatu-2
cumudibawmi nu luma', masapinangdihan ku sacacaycacay nu lesing i papah nu kilang, salama hanaku kya ipapahay sabelabelat sananay a lising, patikutiku sa, masuped malatabakiyay a tesi', mahetik i lala'.

ngatu-3
u demiad tu lalud caledes, u lutuk, u kilang atu lala' malahud nu akuti', mabadi' ku papah tawki' sa. talabi, u lesing i tatahekalan nida kya sudat sa, kanutekan tu kya, malawpes. hanca adiding ku lesing, apuyu kaidaw, nika mapananum nida ku mulangaway, mudaang aca ku iluc, patelek ku langaw, u aidan nu tahek atu udan cinida tu sakaudip.

ngatu-4
ulesing! u labi idaw cinida pacabay, mulalemed tu lala', paudip tu i lalaay, muwacsa ku cilal yada tu, apuyu' ku tuki, nika yadah ku nipaya titanan. madihkaku misengi cinidaan, apuyu' kaudip misapelyang, yamapuda'ay a likat aku, itida i kakaydihan a pacilu', mapacilu' tu amin ku i cuwacuwaay.

</S>
</TEXT>
