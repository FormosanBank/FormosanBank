<?xml version="1.0" ?>
<TEXT id="sitangahay_a_dietu_ci_Butung" source="Wikipedia">
  <S> sitangahaya dietu ci Butung 

namakay cuwa ci Butung
ipabaway talahekal ci Butung, mikadabui wawana nu Sakizaya ci sayunan, iyadah ku sasangaan niza tu culen, linengenniza ku culen, tuwa malaheci' niza a patadas. sipaluma niza tu sicedamaya heci atu a kenekaya heci, u sicedamay a heci sa mala tipus, u akenekay a heci sa mala habay.

u dietu ci Butung
namahiza, sipasubana'ni Butung ku iyadahay a sakalukatu sapisalisin, namahiza sitangahay a dietu atu naenengan a dietu han nu binawlan. nazikuzan tu tulu a mihca a taluma kaku sa ci Butung, u sakasa mabatadku zazan, kiyu maydih ci Sayunan pakayluma' pacabay tu wina atu wama. uyzasa sibili tu ci sayun, maydih miladay ci Butungan a taluma'. i pabaw ku luma' ni butung a maka tukal mukayakay, sakamuhan ni butung ci Sayun anu mukayakay tu tukal sa amana pangiha'han niza.

talapabaw ci Butung atu Sayun
mukayakay tu kiya tatusaay, iyu a katukuhan tu i pabaw, mangelu' tu ci sayun mapawan tu nakamuan pangiha' ciniza, itawya tansul sa mangeli' kiya tukal, mahetik ci sayun i lala', malupisak ku bili niza tahekal ku caket, pabuy, tulakuk, aadupen. tuwa taluma' ci Butung i pabaw, ci Sayun sa mala dietu nu aadupen, mikuwan tu nu hekalan aadupen.

mukayakay ku tukal
yani satukalan nuhni, u pela' nu ngeli' niya tukal sa mahetik i tepal niya maibul u hecek nu sapat hantu, u kuku' nu pangkiw niya tukal sa, maliwang i hanauka a buyu' nu nabakuwan. namahiza, anu micaliway ku sakizaya tiza hecek a baetu sa,satezep han, amana ka aliyaliyac,u cayay kasikaz tu di'tu ku mahizaay.

mala dietu ci Sayun
u sa'wac nu buyu', malecad tu izang nu tademaw, u sa'wac sa u menmen nu bukebukelalan, u sapakengtu uzip. ngabul maduba' i buyubuyuan, u kiyuma i baluwang nu misu a mabi'. malabali kisu, amitudu' tu tabuyuay a zazan, u suni' nu tulakuk sa sapacukat isuwanan. u nipatungnus nuniyam, napialai, pasangaan kami tu, kapah maenapay a zazan.

u dadiw atu palaw
maahemaw ku dadiw tunu palaw, mahaymaw ku culil. sasukapahay nu dietu, amiteka tu ku lisin, saahemawen nu niyam ku suni' amibetik, mihalhal tuni ka tayni nu misu, tulisen a mudadiw tunu kanamuhan nu misu.

namakay cuwaay a cudad
nisulitan ni Tuku Sayiun
nasulitan i 2013 a mihcaan</S>
</TEXT>
