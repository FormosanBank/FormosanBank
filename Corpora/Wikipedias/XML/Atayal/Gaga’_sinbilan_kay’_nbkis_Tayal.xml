<?xml version="1.0" ?>
<TEXT id="Wiki_Atayal_Gaga’_sinbilan_kay’_nbkis_Tayal" xml:lang="tay" source="Atayal Wikipedia, article: Gaga’_sinbilan_kay’_nbkis_Tayal" copyright="CC BY-SA" citation="Gaga’_sinbilan_kay’_nbkis_Tayal. (2025, May 05). In Wikipedia [Atayal]. https://tay.wikipedia.org/wiki/Gaga’_sinbilan_kay’_nbkis_Tayal" BibTeX_citation="@misc{Wiki_tay_Gaga’_sinbilan_kay’_nbkis_Tayal, title = Gaga’_sinbilan_kay’_nbkis_Tayal, year = 2025, month = May, day = 5, note = {In Wikipedia [Atayal]}, url = {https://tay.wikipedia.org/wiki/Gaga’_sinbilan_kay’_nbkis_Tayal} }">
    <S id="0">
        <FORM kindOf="original">gaga' sinbilan kay' nbkis Tayal nanu' qu ssawn bbnkis Tayal maha sinbilan kay' bnkis sraral qani? yalaw gi mnaki' kya bay'nux Sbayan kwara' qu kinbkaysan ha, mngaygyut mbhuyaw lqu mqhut naha' qu ki'an naha' la, ru lmnglung kya qu nbkis naha' ka lkmButa' qasa maha &quot;iyat ta' balay pqtnaq sqyanux qu buq na qsya' qani&quot; maha, lruw rasun niya' qu mntsway' nya' lkmYabuh ruw lkMayan musa' gmawzyaw sa 'awsa' msglabang mqyanuh kinbahan naha', ruw ktan naha' kwara' rgyax cyuw maymaw mtpanga' rngu' whci' qu rrhzyal, maymaw mqas balay maha,&quot; yani balay musa' sginlabang mqyanux kinbahan ta' la&quot;maha, ruw yasa qu mwah lga spnqzyu' nya' sa kinbahan nya' maha &quot;laqi'! kyalaw simu qutux kay', nyuw ta khmay qani lga, nway simu musa' hmkangi' sa awsa' mamu mslabang mqyanux, maha si simu klahang qbuli' krahu' qani ga, iyat mamu' qtnaq pqawlun qu buq qsya' ta' qani, ru ana ka maqaw uzi ga 'basun mamu' m'zyungay mqyanux, hmswa' ga usa'! usa' hmkangi sa ssbqi' na hbun gaygawng, sbilan maku' mayhuw na qnawal qu blihun na Sbayan qani, gi iyat simu nbah mwah mbzinah mntta' sa quri' na Sbayan qani! halay simu smatu' kya quri' sqabu'! iyat simu nbah mgluw mqyanux, musa' simu mtbuci' ms'rux ngaws na luhung, nanu' ana ga laxiy usa' mbbiq na turu', maha simu aki ta pslabang sa rqyas hwinuk laqi' kinbahan pszyunaw mqyanux ga, ima' mamu' cyux ki'an na ppanga' wakil na tawkan, ru ima' mamu la traka' kklbu' na hupaw ga, qiri' musa' mtqtqutux maqut blihun, kuna kya la cyux mqayat sa tluqiy na yaba' ru yaya', 'nblaq pwazyaw, laxi pinqiri' mqyanux! kuna msrihaw la knatan lubay bubu' na yaya' ga, baha simuw yan ygril na qlcing, laxiy pqiway na pakaw, maha ygril simu na qlcing lga, nanu' qu musa' mamu' psglabang sa rqyas hwinuk laqi' mamu lpiy! &quot; yani qu sgisa na bbnkis Tayal aring sraral. nanu' iy musa taygalu' na ungat pqmahun naha' rhzyal, ini' ga musa' smzyay' ga, mutuw naha' skayal krayryax qu sun bnkis maha sinbilan kay' na bnkis qani, iwan kkyalan naha' na maha iyat maku' sinbahan nanak qu nyuw maku' s'uwah qani maha qu kay' nya' qaniy.</FORM>
        <FORM kindOf="standard">gaga' sinbilan kay' nbkis Tayal nano' qo ssawn bbnkis Tayal maha sinbilan kay' bnkis sraral qani? yalaw gi mnaki' kya bay'nox Sbayan kwara' qo kinbkaysan ha, mngaygyot mbhoyaw lqo mqhot naha' qo ki'an naha' la, ro lmnglong kya qo nbkis naha' ka lkmBota' qasa maha &quot;iyat ta' balay pqtnaq sqyanox qo boq na qsya' qani&quot; maha, lrow rason niya' qo mntsway' nya' lkmYaboh row lkMayan mosa' gmawzyaw sa 'awsa' msglabang mqyanoh kinbahan naha', row ktan naha' kwara' rgyax cyow maymaw mtpanga' rngo' whci' qo rrhzyal, maymaw mqas balay maha,&quot; yani balay mosa' sginlabang mqyanox kinbahan ta' la&quot;maha, row yasa qo mwah lga spnqzyo' nya' sa kinbahan nya' maha &quot;laqi'! kyalaw simo qotox kay', nyow ta khmay qani lga, nway simo mosa' hmkangi' sa awsa' mamo mslabang mqyanox, maha si simo klahang qboli' kraho' qani ga, iyat mamo' qtnaq pqawlon qo boq qsya' ta' qani, ro ana ka maqaw ozi ga 'bason mamo' m'zyongay mqyanox, hmswa' ga osa'! osa' hmkangi sa ssbqi' na hbon gaygawng, sbilan mako' mayhow na qnawal qo blihon na Sbayan qani, gi iyat simo nbah mwah mbzinah mntta' sa qori' na Sbayan qani! halay simo smato' kya qori' sqabo'! iyat simo nbah mglow mqyanox, mosa' simo mtboci' ms'rox ngaws na lohong, nano' ana ga laxiy osa' mbbiq na toro', maha simo aki ta pslabang sa rqyas hwinok laqi' kinbahan pszyonaw mqyanox ga, ima' mamo' cyox ki'an na ppanga' wakil na tawkan, ro ima' mamo la traka' kklbo' na hopaw ga, qiri' mosa' mtqtqotox maqot blihon, kona kya la cyox mqayat sa tloqiy na yaba' ro yaya', 'nblaq pwazyaw, laxi pinqiri' mqyanox! kona msrihaw la knatan lobay bobo' na yaya' ga, baha simow yan ygril na qlcing, laxiy pqiway na pakaw, maha ygril simo na qlcing lga, nano' qo mosa' mamo' psglabang sa rqyas hwinok laqi' mamo lpiy! &quot; yani qo sgisa na bbnkis Tayal aring sraral. nano' iy mosa taygalo' na ongat pqmahon naha' rhzyal, ini' ga mosa' smzyay' ga, motow naha' skayal krayryax qo son bnkis maha sinbilan kay' na bnkis qani, iwan kkyalan naha' na maha iyat mako' sinbahan nanak qo nyow mako' s'owah qani maha qo kay' nya' qaniy.</FORM>
    </S>
</TEXT>