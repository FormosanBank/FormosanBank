<?xml version="1.0" ?>
<TEXT id="Wiki_Atayal_qalang_Uley" xml:lang="tay" source="Atayal Wikipedia, article: qalang_Uley" copyright="CC BY-SA" citation="qalang_Uley. (2025, May 05). In Wikipedia [Atayal]. https://tay.wikipedia.org/wiki/qalang_Uley" BibTeX_citation="@misc{Wiki_tay_qalang_Uley, title = qalang_Uley, year = 2025, month = May, day = 5, note = {In Wikipedia [Atayal]}, url = {https://tay.wikipedia.org/wiki/qalang_Uley} }">
    <S id="0">
        <FORM kindOf="original">== qalang Uley == cyux te inu' qu qalang maki' cyah pira' qalang na Tayal sa Nantoukeng Ringaygo qani hiya'. pwah su' tuqi ka son myan te mspat pgan qeru' lga, cyux qalang Mstbon, qalang Kobah, qalang Ba'i, qalang Mkna'i, qalang Uley, qalang Marepa, qalang Mlikwang, ru qalang Bubun. qalang Uley cyux bih squ qalang Mkna'i. kahul su' qalang Mkna'i musa' su' qalang uley ga, hminas qutux hongu' ru maki' qutux hopa bale na btunux cyux kya. qasa ga qes ni qalang uley ki qalang Mkna'i. sinllwan lalu' qalang knayal bnkis sraral mha, &quot;ki'an uley qsya' ppman bih ta' qani, si ta' se qalang Uley lma,&quot;. bale bale qu ke' na kinbkisan ta', nanu' ana qalang Marepa, qalang Mkna'i, ru qalang Ba'i ye muci kmal ma, yasa qa son myan qalang Uley lga. baha hmswa' nanak qani cyux uley, qani ga sinllwan lalu' qalang. pinqzyuwan qalang minkahul qalang Muya sraral. nxan ga, mnaki' qalang Marepa. ana ga, khmey iyal qu squliq nyux sqani lma. nanu' yasa qu tnrang Gipun hasa ga, wal mb_yaq squ qalang Uley la. maki' qutux ke' ka cyux muci kmayal mha ma, &quot;baha hmswa' m'uy balay mlahang topa qalang muci.&quot; tayal ka nyux qalang Rahaw misuw qaniy ini' khmey qu tayal ka cyux maki' sqani. nanak mopuw ngasal msya nyux sqani. iwey bbnkis ru lelaqi' cyux qalang, gi wayal mtiwa te hugal qu yaba' ru yaya' nqu lelaqi' qani hiya'. krryax ga, ini' tehuk mpusal squliq maki' qalang. snhyan maki' cyoro kyokay misuw qani. nxan ga mnaki' tesikyo, ana ga wal mhuqil qu bbnkis ka son myan sinxu' lga, uka' la moni. nanak cyoro kyokay maki' na'. qqyanux mnuhi' tqinuw te qmayah nha' qu qutux qutux ngasal nha' sraral. ini' ga, mnuhi' cyah qitun, qabang, ru sukey lepa bih syaw na tuqi. mwah mba'y kora' qani qu ssquliq ka mwah mcisal sqani. moni hiya' lga, muya' cikah tmana ru tbihi'. maki' traku' ka ssatu' nha' tbihi' pinmuhi' nqu tayal te hugal qu ssquliq squ yung son myan. tuqiy mnaki' basu' nxan. ana ga, kin_yaqih balay qu tuqi hiya' la. nyal behuy, ini' ga topa qolax lga, msluhi qu rrgyax. Si ktey iwey mhiriq qu basu' qani ma, nanu' ini' tehuk qutux byacing lga, uka' basu' myan la. wahan tbasaw mzwi baqun myan cyux uley te qalang Uley qani hiya'. aring Gipun lga maki' balay squ lalu' nya' la. pira' kawas wayal, ana wal hmor topa qsya', ulung maki' mmrhuw ru sexu' myan ka klokah smsung ru kbaley giqas na ppman ta'. yasa qa thuye sami mwah tbu' uley la'i. nanu' tmrang ryax hngawan ga, khmey na squliq mwah tbu' uley. kruma' squliq hiya' ga, memaw maras qeqaya' nha' mwah phapuy ru m'abi' ska' turuy bih syaw na uley qani. pslyan lahuy na gaga ki pslokah hi uka' pslyan lahuy na gaga ki pslokah hi' nha', giway muha' qalang Mkna'i msqun mcisal, ini' ga msqun mqbaq ana nanu'.</FORM>
        <FORM kindOf="standard">== qalang Uley == cyox te ino' qo qalang maki' cyah pira' qalang na Tayal sa Nantookeng Ringaygo qani hiya'. pwah so' toqi ka son myan te mspat pgan qero' lga, cyox qalang Mstbon, qalang Kobah, qalang Ba'i, qalang Mkna'i, qalang Uley, qalang Marepa, qalang Mlikwang, ro qalang Bobon. qalang Uley cyox bih sqo qalang Mkna'i. kahol so' qalang Mkna'i mosa' so' qalang oley ga, hminas qotox hongo' ro maki' qotox hopa bale na btonox cyox kya. qasa ga qes ni qalang oley ki qalang Mkna'i. sinllwan lalo' qalang knayal bnkis sraral mha, &quot;ki'an oley qsya' ppman bih ta' qani, si ta' se qalang Uley lma,&quot;. bale bale qo ke' na kinbkisan ta', nano' ana qalang Marepa, qalang Mkna'i, ro qalang Ba'i ye moci kmal ma, yasa qa son myan qalang Uley lga. baha hmswa' nanak qani cyox oley, qani ga sinllwan lalo' qalang. pinqzyowan qalang minkahol qalang Moya sraral. nxan ga, mnaki' qalang Marepa. ana ga, khmey iyal qo sqoliq nyox sqani lma. nano' yasa qo tnrang Gipon hasa ga, wal mb_yaq sqo qalang Uley la. maki' qotox ke' ka cyox moci kmayal mha ma, &quot;baha hmswa' m'oy balay mlahang topa qalang moci.&quot; tayal ka nyox qalang Rahaw misow qaniy ini' khmey qo tayal ka cyox maki' sqani. nanak mopow ngasal msya nyox sqani. iwey bbnkis ro lelaqi' cyox qalang, gi wayal mtiwa te hogal qo yaba' ro yaya' nqo lelaqi' qani hiya'. krryax ga, ini' tehok mposal sqoliq maki' qalang. snhyan maki' cyoro kyokay misow qani. nxan ga mnaki' tesikyo, ana ga wal mhoqil qo bbnkis ka son myan sinxo' lga, oka' la moni. nanak cyoro kyokay maki' na'. qqyanox mnohi' tqinow te qmayah nha' qo qotox qotox ngasal nha' sraral. ini' ga, mnohi' cyah qiton, qabang, ro sokey lepa bih syaw na toqi. mwah mba'y kora' qani qo ssqoliq ka mwah mcisal sqani. moni hiya' lga, moya' cikah tmana ro tbihi'. maki' trako' ka ssato' nha' tbihi' pinmohi' nqo tayal te hogal qo ssqoliq sqo yong son myan. toqiy mnaki' baso' nxan. ana ga, kin_yaqih balay qo toqi hiya' la. nyal behoy, ini' ga topa qolax lga, mslohi qo rrgyax. Si ktey iwey mhiriq qo baso' qani ma, nano' ini' tehok qotox byacing lga, oka' baso' myan la. wahan tbasaw mzwi baqon myan cyox oley te qalang Uley qani hiya'. aring Gipon lga maki' balay sqo lalo' nya' la. pira' kawas wayal, ana wal hmor topa qsya', olong maki' mmrhow ro sexo' myan ka klokah smsong ro kbaley giqas na ppman ta'. yasa qa thoye sami mwah tbo' oley la'i. nano' tmrang ryax hngawan ga, khmey na sqoliq mwah tbo' oley. kroma' sqoliq hiya' ga, memaw maras qeqaya' nha' mwah phapoy ro m'abi' ska' toroy bih syaw na oley qani. pslyan lahoy na gaga ki pslokah hi oka' pslyan lahoy na gaga ki pslokah hi' nha', giway moha' qalang Mkna'i msqon mcisal, ini' ga msqon mqbaq ana nano'.</FORM>
    </S>
</TEXT>