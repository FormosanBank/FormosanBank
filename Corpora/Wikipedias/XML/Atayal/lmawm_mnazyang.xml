<?xml version="1.0" ?>
<TEXT id="Wiki_Atayal_lmawm_mnazyang" xml:lang="pwn" source="Paiwan Wikipedia, article: lmawm_mnazyang" copyright="CC BY-SA" citation="lmawm_mnazyang. (2024, December 07). In Wikipedia [Paiwan]. https://pwn.wikipedia.org/wiki/lmawm_mnazyang" BibTeX_citation="@misc{Wiki_pwn_lmawm_mnazyang, title = lmawm_mnazyang, year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/lmawm_mnazyang} }">
    <S id="0">
        <FORM kindOf="original">kruma' ga ptasan rqyas na squliq qu Tayal hya' ma mwah sqani qu Gipun ga, kya uzi qu bniru' naha' maha, Tayal hya' ga siy lawm na puniq qu ppnazyang naha' ma. qani hya' ga knita' naha' sa misan mwah hga, lnnglung naha' maha yani qu musa kya tuqiy na kkyalan maha' lmnglung ru sawn naha' kasa smlalu' la. taqu yan qani ka kya tuqiy na lnnglung naha' hya' ga, yasa qu knita' naha' sa pingaygyutan mkkura' tunux na ppnazyan qu inlungan qani hya', ginlwan na kay' qani hya' ga, sinpngan naha' sa 'ringan balay na sawn maha qutux cinqlangan hya' ga, ungat ana tutux qu iyat minhaqani mqyanuh, ka aring sa qmataq sa qqsinuw ru mngaygyut baq sa maniq sa pinhapuy；qmataq hya' hya' ga yasa qu tmqsinuw na', nanu' minkahul sa ptlapa' nanak sa mtkzyay lru lawn naha' kya qu minsuling sa qsahuy puniq na qqsinuw lru baq sa maha blaq niqun qu snuling hya', nanu' aring kya lqu baq sa phapuy la, taqu yan nqani ka kya qu pingaygyutan kinbaq naha' qani ga yasa qu sawn na biru' thayluw maha 〝ginkura' qnxan na qnqyanux kayal qasa〞. nanu' yan nqu pintkakay' na sraral maha u~ pintlwan naha' sa kinbbaqan na qqyanux. wal yan cikay naniy uzi qutux pintkaykay' nbkis sraral hya' maha 〝sraral sraral hya mga, kya qutux ryax ka aki' musa' tmqsinuw qu nbkis mga, minlu' sa siy mlux mtlapa' nanak ma, ru siy ptbuci' musa' mgyay tlqin sa zkzyuk ru llhlahuy, ru msmasuq lqu puniq niya' lga, yasa si ptbuci' musa' hmkangi' sa nniqun naha' sa zik na rgyax ma, ru ktan naha' wal si ptbuci' kmat sa nnanu' qu qqsinuw ma, nanu' halan mita' na nbkis lga, baqa ini' pgyay l'iy mita' squliq qu qqsinuw rwa! ktan lmga, kwara' ka nyuw katun na qqsinuw mga giway hi' na minhuqil qqsinuw mru nyuw si sbu' nguhuw kin shhya' niya' ma, tlaman naha' lmaga, baqun naha' kya lmqu aw' shhiya' niqun qu snuling hi' hya' maha kya la. aring kya lqu musa' hmkangi' sa lnawm na hayhi' uziy qu kinbkaysan ta' lma, nanu' aring kya qu lnglungun naha' qu swa' baq mcyana' qu pistacing btunux mru, lawn naha' kya qu mutung na btunux ru ps'ringan wazyay na guquh la, nanu' aring kya qu baq mnahu' lqu 'tayal lru baqun naha' kya uzi qu smuling sa nniqun na hi' na minqyanux la. babaw niya' lga mqbbaq sa plmukan lru, maras aqu kluban qu plmukan lru, psbaqan naha' phapuy sa trakis ru tmahuk na nniqun la, aw' ga sikiy s'iyuw sa hnkuy na qqsinuw ru kwara' ka pinbahuw na 'tayal qu kkluban naha', nanu' aring kya qu mp'iyuw sa nnanu' kya qu 'tayal sa plmukan qani la, nanu' mngaygyut baqun naha' kya lqu sawn thkun qu nniqun, ru phapuy sa mmami' la, nanu' mlhani' maniq sa tnahuk na nniqun lqu nbkis na Tayal lma.〞 balay balay hya' qu sawn pingaygyutan baq sa qqaynxan Tayal hya' ga pzyux qu pintkaykay' na nbkis hya', ana ka ppqumah na hpuniq uzi ga nanu yan nasa uzi, aw' ini' baqiy sa ki'a minpira' msbzinah qu qnxan na Tayal mucing sawni' qani hya' ga, kinbaq na Tayal ka si ptlawm mnazyang hya' ga, iyat nanak sa zik 'uwah sqani na Gipun nanak ay! rima' baq kya sa ungat qinbbaqan lpgan kin bhlan kinpzyux kawas qani hya' la.</FORM>
        <FORM kindOf="standard">kroma' ga ptasan rqyas na sqoliq qo Tayal hya' ma mwah sqani qo Gipon ga, kya ozi qo bniro' naha' maha, Tayal hya' ga siy lawm na poniq qo ppnazyang naha' ma. qani hya' ga knita' naha' sa misan mwah hga, lnnglong naha' maha yani qo mosa kya toqiy na kkyalan maha' lmnglong ro sawn naha' kasa smlalo' la. taqo yan qani ka kya toqiy na lnnglong naha' hya' ga, yasa qo knita' naha' sa pingaygyotan mkkora' tonox na ppnazyan qo inlongan qani hya', ginlwan na kay' qani hya' ga, sinpngan naha' sa 'ringan balay na sawn maha qotox cinqlangan hya' ga, ongat ana totox qo iyat minhaqani mqyanoh, ka aring sa qmataq sa qqsinow ro mngaygyot baq sa maniq sa pinhapoy；qmataq hya' hya' ga yasa qo tmqsinow na', nano' minkahol sa ptlapa' nanak sa mtkzyay lro lawn naha' kya qo minsoling sa qsahoy poniq na qqsinow lro baq sa maha blaq niqon qo snoling hya', nano' aring kya lqo baq sa phapoy la, taqo yan nqani ka kya qo pingaygyotan kinbaq naha' qani ga yasa qo sawn na biro' thaylow maha 〝ginkora' qnxan na qnqyanox kayal qasa〞. nano' yan nqo pintkakay' na sraral maha o~ pintlwan naha' sa kinbbaqan na qqyanox. wal yan cikay naniy ozi qotox pintkaykay' nbkis sraral hya' maha 〝sraral sraral hya mga, kya qotox ryax ka aki' mosa' tmqsinow qo nbkis mga, minlo' sa siy mlox mtlapa' nanak ma, ro siy ptboci' mosa' mgyay tlqin sa zkzyok ro llhlahoy, ro msmasoq lqo poniq niya' lga, yasa si ptboci' mosa' hmkangi' sa nniqon naha' sa zik na rgyax ma, ro ktan naha' wal si ptboci' kmat sa nnano' qo qqsinow ma, nano' halan mita' na nbkis lga, baqa ini' pgyay l'iy mita' sqoliq qo qqsinow rwa! ktan lmga, kwara' ka nyow katon na qqsinow mga giway hi' na minhoqil qqsinow mro nyow si sbo' ngohow kin shhya' niya' ma, tlaman naha' lmaga, baqon naha' kya lmqo aw' shhiya' niqon qo snoling hi' hya' maha kya la. aring kya lqo mosa' hmkangi' sa lnawm na hayhi' oziy qo kinbkaysan ta' lma, nano' aring kya qo lnglongon naha' qo swa' baq mcyana' qo pistacing btonox mro, lawn naha' kya qo motong na btonox ro ps'ringan wazyay na goqoh la, nano' aring kya qo baq mnaho' lqo 'tayal lro baqon naha' kya ozi qo smoling sa nniqon na hi' na minqyanox la. babaw niya' lga mqbbaq sa plmokan lro, maras aqo kloban qo plmokan lro, psbaqan naha' phapoy sa trakis ro tmahok na nniqon la, aw' ga sikiy s'iyow sa hnkoy na qqsinow ro kwara' ka pinbahow na 'tayal qo kkloban naha', nano' aring kya qo mp'iyow sa nnano' kya qo 'tayal sa plmokan qani la, nano' mngaygyot baqon naha' kya lqo sawn thkon qo nniqon, ro phapoy sa mmami' la, nano' mlhani' maniq sa tnahok na nniqon lqo nbkis na Tayal lma.〞 balay balay hya' qo sawn pingaygyotan baq sa qqaynxan Tayal hya' ga pzyox qo pintkaykay' na nbkis hya', ana ka ppqomah na hponiq ozi ga nano yan nasa ozi, aw' ini' baqiy sa ki'a minpira' msbzinah qo qnxan na Tayal mocing sawni' qani hya' ga, kinbaq na Tayal ka si ptlawm mnazyang hya' ga, iyat nanak sa zik 'owah sqani na Gipon nanak ay! rima' baq kya sa ongat qinbbaqan lpgan kin bhlan kinpzyox kawas qani hya' la.</FORM>
    </S>
</TEXT>