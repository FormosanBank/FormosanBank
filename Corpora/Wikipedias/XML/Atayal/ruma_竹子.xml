<?xml version="1.0" ?>
<TEXT id="Wiki_Atayal_ruma_竹子" xml:lang="pwn" source="" copyright="" citation="" BibTeX_citation="">
    <S id="0">
        <FORM> miniru, Taya Masing : ita Tayal ga si ga maki ruma ta ga blaq ta mqyanux uzi, qsuw nya ga muci nanu kahul squ gamil, ha mswa ruma qani ga ini phana, ingat phpah nya, nanu yasa sngu gamil qani. ita ka Tayal qani, raral ga musa squ kki'an nqu ruma qasa ga, maki qu gamil nya, ttun qu gamil qasa lru rasun muya la. Tayal raral ga mqumah ta ga qani qu pcyuwagun ta ha, ru pira kawas lga pyaran nha la. sosan nha sbinah lozi, musa nayang squ binah lozi. nanu squ pira kawas lga, pmyon nha qu gamil ruma qasa la. pmiyon nha gamil ruma ga spngun nha kya yan qutux qba kintwahiq nya, son kya qu muya hiya. ana ga ktan ta squ rhzyal uzi, musa pira qu pmyun ta gamil muci hiya ga baqun nha mspung kya. nanu yasa qu ruma qani ga gamil nya qani ga wal ta pmhyun lga, si lxan kya la, baha mswa nyux ta qumah squ binah nya rwa. Tayal hiya ga muci kya ru mciyaw ha ru cyugal kawas ini ga payat kawas lga, pyaran nha syun nha binah la. rhiyal qani lga wahan nha muya squ gamil ruma la. nanu yasa gamil na ruma qani ga, ini kbsyaq lga baq tmangu la. mangu qasa lga, nanu n gyut n gyut hopa qu ruma qani la. nanu gamil qasa hopa lga, cingay qu gamil nya baq mayang rhiyal, yasa qu maki qu ruma ru ali nya la. masuq mhtuw ali lga hopa hazi lga, hotaw qu pali nya la. qutux kawas ini ga sazing kawas lga, yasa qu mruma balay la. ana ga ruma qani ga, ini nha hmci tmutu iyan, ini nha hmci magal uzi. ktan nha squ laqi ini ga bnkis son nha, spngun nha kya. nanu kbalay ini ga yan ngasal qani ga, siga bleqan nha gmwayaw, si ta hmut hmwayaw lga helaw hariq uzi. aring squ gamil ru tehok squ ali, t'ali lga tehok squ kruma la. ruma qani ga, msali lga maki qu pali nya, pali nya qani raral Tayal ga ini nha gali, ana ga ali qani ga niqun nha. ruma qani ga piyux iyan qu ali lga kyazyan nha, kyazyan nha squ wagi, nanu yasa qu ramat mrhuw raral uzi ru. ali qani ga wagal nha, ini nha si hmci magal uzi. si su gali kwara lga, ingat qu ruma nya lru. ali raral ga blequn nha balay moyaw, ru aring kya lga, ali qani ga blgun nha. hopa wagiq lga, yasa qu aring kya maki qu qara nya la. ana ga ruma qani hiya ga, cingay qu klayun nya, ini ga pkbalay ta namuw ngasal, ini ga qnryang, kwara nnanu ga, si ga nwagal nha squ nkis cikay. baha mswa kbalay ta nqu namuw qani ga, wagal squ qthuy cikay, khi iyan lga ini qbaq mpanga lru, si ga qthuy cikay yasa klayun nha ana nanu qnryang uzi, ini ga sakaw, sakaw sga yasa qu klayun nqu ruma ru. baha mswa raral hiya ga ungat nanu rwa, ungat kwara qu qqaya uzi, yasa qu ruma qani spiyang nya balay. ruma qani uzi ga hbhun nha ana nanu uzi, bleqan nha hmqaw lru bhun nha nnanu. lozi hiya ga ruma qani ga cingay iyan qu blayan nya, ini ga kbalay ta ska plgo, plgo qani hiya ga siy ga khi sa, ini ga kbalay squ lubuw qani uzi, ini wagiy squ nkis. nanu yasa qu ruma qani ga cingay balay qu klayun nya. raral hiya ga siy sa ita maki rgyax qani ga, nanu ruma qani qu cingay balay qu pklayun, ini ga waya nqu qulih, ini ga waya nqu ngta lahang squ uyuk ngta, klayun squ ka luku(bluku), ruku(bluku) ga sgsan ta pagay ini ga trakis. lozi hiya ga, ruma qani ga ini shriq squ ita Ttayal, ini ga snahu nha uzi, spilaw nha uzi, baha mswa ingat renki raral ga nanu ruma qani qu spiyang squ ka ssyax nha, ana tminun uzi ga, siy ga maki qu kzyay na ruma yasa qu nhun nha, yasa maki qu puniq pnilaw baq tminun qu kneril ru, ingat nanu raral rwa. ruma qa ga cingay qu lahuy nya uzi, ini ga qoyaw son nha, khi cikay sa, qasa qu galan qoyaw plgo, ini ga losan nha ru kbalay nha squ kkusi. pusi qasa hiya ga raral ga wiwal hangga son nha. pusi qani uzi ga syan nha squ qaya cipok, yan buli ga klayun nha pusi, bung qoyaw qani hiya. ruma balay hiya lga yasa klayun cingay balay qu klayun, ru ita trgyax qani hiya ga, ruma qani ga klayun nha squ ka takan qsya' son nya, galan nha qsya' ga. qutux lozi ga ruma takan son nha, hopa rwa! ana ga ke Tayal ga takan son nha, ini nha say ruma sa. maki uzi qu son nha ali ginoq, klayan nha ka panak bu' nha qulih, ru ini ga panak kbalay nha squ boyaw, boyaw nanu ga boyaw yapit. ciriq qoli ga nanu yasa qu qoyaw rwa spi qani qu galun nha.</FORM>
    </S>
</TEXT>
