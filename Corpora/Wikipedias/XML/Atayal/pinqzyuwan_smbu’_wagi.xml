<?xml version="1.0" ?>
<TEXT id="Wiki_Atayal_pinqzyuwan_smbuâ€™_wagi" xml:lang="pwn" source="" copyright="" citation="" BibTeX_citation="">
    <S id="0">
        <FORM>pinqzyuwan smbu' wagi smbu' wagi' pinqzyuwan sa zyuwaw sraral pinqzyuwan smbu' wagi na Tayal sraral mga minsazing qu wagi' nya' hma, ungat mlhngan nya'ma, nanu' m'abi' ga ungat qu pspngan naha' maha mucing knwan ga yasa qu hhngawan m'abi' mruw, maymaw ini' bqbaqiy pptzyuwaw na tayal, yalaw gi yasa siy kkilux krayryax ru yaqih kwara' qu pinqmahan naha'. nanu' maylahuy kwara' qu 'tayal maha phswa' ta' balay mqyanux qani la maha kwara', lmnglung qutux qu mrhuw naha' maha aki' hmswa' qutux nanak qu wagi' ga kana kzyan qani kinmkilux iyal ma, ruw kyalun niya' kwara' laylaqi' maha aki' hmswa' halan smbu' qutux wagi', kana kkilux iyal maha, ruw swazyaw naha' cyugal mrkyas musa' smbu' wagi', nanu' musa' mruw twahiq iyal pinhknyan naha' ma, ruw sawn kasa lga skrima' na kinnbkis naha' lru nyuw mbzinah lma. babaw nya' lga, swazyaw naha' lawzi cyugal mrkyas lawziy ma, aw' lga, siy pin'aras qutux laqi' hbku' kwara' naha' ruw musa' lma, nanu' musa' mga, yasa siy naha' ki'iy hmutaw qpuri' na yutak qu saysyaw tuqiy 'nwahan naha', yaqu aki' naha' glgan mhkangi' ru nniqun naha' mwah ngasal maha lmnglung, nanu' musa' ru ki'a pira' kawas pinhknyan naha' lga, maymaw m'mrkyas mtbalay kwara' qu hbku' pnanga' naha' wayal qasa la, nanu' wayal mhuqil kinnbkis uzi kwara' qu mnaras laylaqi' qasa la, nanu' yasa qu laha' lawzi qu smzyunaw sa musa' smbu' wagi' qasa lruw! nanu' yasa siy usa' ruw bsyaq balay pinhknyan naha' lru,tayhuk balay squ tunux balay na lxyux ka wagiq balay ruw ungat ana cikuy qmiway qu tunux balay na ubah qasa, ruw aw' la! yani balay qu sawn Lk'aba' ta' la maha, ru kwagan naha' qu qqbzyangan naha' ruw nanu' mnblaq mhngaw kya ha, mnaga' sa zzhtuw na wagi' mayzbuq suxan! ktan lga mngaygyut plquwi' qu puqing na htgan wagi' qasa ma, sawn kasa lga maymaw siy balay suling rawziq kinmkilux balay snyaxan wagi' qasa ma, yasa balay min'aring mcinlihuy wagi' lga, s'alax nya' qu pinshbyat niya' bhuniq qasa ruw wal siy pngpawngiy balay qu wal maha seyx ! qu pnayluq naha' ma, siy kta qu pu s! maha qu ramu' nyuw maymaw maha wa as nyal si 'pux sa cyux naha' ki'an qasa qu ramu' na wagi' qasa lma! ulung rima' tkmu' sa lxyux qu sazing hi' hya', ga ini' ptkaykwa' mgyay qu saxa' hya' ruw wayal siy gluw mhuqil na pintkawsan ramu' na wagi' hiya' la, kwara' ka wayal rpsan ramu' na wagi' ka qqhuniq ru kk'man ga wayal maymaw siy 'nxal mkzyay kwara' ma, nanu' qu wayal bun ka wagi' qasa lmga, wal siy 'nxal ini' ksyax iyal qu snyaxan niya' lma, nau' ka wayal pkrpus tay babaw kayan ka ramu' niya' hya' lga, wayal m'bzngah kwara' lma, qu ini' thuzyay snyax na wagi' qasa hya' lga, yaniy qu sawn ta' byacing la, aring kya lqu kya lqu wagi' ru byacing lruw bzngah uzi la. mwah qu sazinghi' qasa lga yasa siy 'qqaniq bway yutak pinmuhi' naha' ru tayhuk qalang naha' lawzi la. tayhuk qalang laha' lga, nyuw maymaw mbukut ruw hmawku' ru plquwi' saynunux naha' lma.</FORM>
    </S>
</TEXT>
