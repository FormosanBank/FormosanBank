<?xml version="1.0" ?>
<TEXT id="Wiki_Atayal_Biru_na_Inringan_(Sesyo)" xml:lang="tay" source="Atayal Wikipedia, article: Biru_na_Inringan_(Sesyo)" copyright="CC BY-SA" citation="Biru_na_Inringan_(Sesyo). (2025, May 05). In Wikipedia [Atayal]. https://tay.wikipedia.org/wiki/Biru_na_Inringan_(Sesyo)" BibTeX_citation="@misc{Wiki_tay_Biru_na_Inringan_(Sesyo), title = Biru_na_Inringan_(Sesyo), year = 2025, month = May, day = 5, note = {In Wikipedia [Atayal]}, url = {https://tay.wikipedia.org/wiki/Biru_na_Inringan_(Sesyo)} }">
    <S id="0">
        <FORM kindOf="original">&quot;Puqing inringan&quot; imi nqu Biru na Inringan. Kmayal squ kinblayan na kwara cinbwanan, inringan maki na squliq, inringan na kinqehan ki kin'uy na squliq; kmayal uziy squ Utux Kayal ga hmswa mbkal ki squliq. Cyux 50 lahuy qu Biru na Inringan. Te 1-11 lahuy ga kmayal squ kinblayan na kwara cinbwanan ki qins'an rekisi na squliq, plgun sqaniy uziy qu zzyuwaw na Atam ki Eba, Ken ki Abel, Nowa ki sunu, ru zyuwaw na 'rkan Babilon. Te 12-50 lahuy ga kmayal rekisi nqu bbinkesan na Israyru. Qsu ga zyuwaw na Aburaham ka baqun balay na ssquliq kahul squ snhyan nya ki ginlgan nya Utux Kayal, babaw nya ga laqi nya mlikuy Isaku, laqi mlikuy na laqi nya Yakobu (Israyru uziy lalu nya), ki mpuw sazing laqi mlikuy na Yakobu. Nanu lhga qaniy ppgleng nqu mpuw sazing qara gluw na Israyru t'aring balay, ru s'nakun pk'usuw mita qu innwahan na Yosehu ki pinqzyuwan zyuwaw na wal hmswa maras squ qutux ngasal nha musa Eziputo qu Yakobu ki llaqi nya mlikuy. Iyat nank kmayal zzyuwaw na ssquliq qu biru qaniy, hminas iyat kinqiri ga kmayal squ pincyuwagan na Utux Kayal. T'aring squ tngsa kmayal kinblayan na Utux Kayal squ kwara cinbwanan, ru tmasuq squ sinnonan na Utux Kayal mha musa nya 'buyun gmleng qu squliq nya. Kwara biru qaniy ga Utux Kayal qu puqing kkyalan nya. Hiya qu musa maqut smpung ru phaw squ yaqeh squliq pgleng ru psru squ squliq nya nanak. Hiya qu Mrhuw pgleng ne rekisi. Sinngusan na biru qaniy ga miru squ snhyan na qutux gluw squliq, ru rmaw squ kwara kinbahan na squliq 'mubuy mlahang squ snhyan qaniy.</FORM>
        <FORM kindOf="standard">&quot;Poqing inringan&quot; imi nqo Biro na Inringan. Kmayal sqo kinblayan na kwara cinbwanan, inringan maki na sqoliq, inringan na kinqehan ki kin'oy na sqoliq; kmayal oziy sqo Utox Kayal ga hmswa mbkal ki sqoliq. Cyox 50 lahoy qo Biro na Inringan. Te 1-11 lahoy ga kmayal sqo kinblayan na kwara cinbwanan ki qins'an rekisi na sqoliq, plgon sqaniy oziy qo zzyowaw na Atam ki Eba, Ken ki Abel, Nowa ki sono, ro zyowaw na 'rkan Babilon. Te 12-50 lahoy ga kmayal rekisi nqo bbinkesan na Israyro. Qso ga zyowaw na Aboraham ka baqon balay na ssqoliq kahol sqo snhyan nya ki ginlgan nya Utox Kayal, babaw nya ga laqi nya mlikoy Isako, laqi mlikoy na laqi nya Yakobo (Israyro oziy lalo nya), ki mpow sazing laqi mlikoy na Yakobo. Nano lhga qaniy ppgleng nqo mpow sazing qara glow na Israyro t'aring balay, ro s'nakon pk'osow mita qo innwahan na Yoseho ki pinqzyowan zyowaw na wal hmswa maras sqo qotox ngasal nha mosa Ezipoto qo Yakobo ki llaqi nya mlikoy. Iyat nank kmayal zzyowaw na ssqoliq qo biro qaniy, hminas iyat kinqiri ga kmayal sqo pincyowagan na Utox Kayal. T'aring sqo tngsa kmayal kinblayan na Utox Kayal sqo kwara cinbwanan, ro tmasoq sqo sinnonan na Utox Kayal mha mosa nya 'boyon gmleng qo sqoliq nya. Kwara biro qaniy ga Utox Kayal qo poqing kkyalan nya. Hiya qo mosa maqot smpong ro phaw sqo yaqeh sqoliq pgleng ro psro sqo sqoliq nya nanak. Hiya qo Mrhow pgleng ne rekisi. Sinngosan na biro qaniy ga miro sqo snhyan na qotox glow sqoliq, ro rmaw sqo kwara kinbahan na sqoliq 'moboy mlahang sqo snhyan qaniy.</FORM>
    </S>
</TEXT>