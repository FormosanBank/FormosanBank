<?xml version="1.0" ?>
<TEXT id="Wiki_Atayal_nniqun_na_Tayal" xml:lang="pwn" source="" copyright="" citation="" BibTeX_citation="">
    <S id="0">
        <FORM>nniqun na Tayal kklahang sa pinbahuw na Tayal aring sraral hya' ga, baliy mutuw smi' xiryo, ru bali naha' mutuw pqsya'an, yasa si pspung sa ppqsya' na kayal, maki' nanak qu qqwalax na kayal, ini' pkrwa' iyal pqsya' uzi, ktan su' ka tntnaq balay kinshhya' kwara' qu nniqun na sami ka Tayal. spzyang balay nniqun na Tayal hya' ga nanu' yaqu mami' na trakis, ru mami' na pagay, ru mami' na bsisuw. maha ini' qtnaq qu tnubux naha' ka mami' hiya' lga, mutuw yaqu ngahi' ru sayhuy qu tnwang sa niwan sqyanux naha' hya' la. kruma' kya qu mqawyat ga mutuw muluw sa sakuw, ini' ga krawi' khuyan naha' ru thkun naha'. nanu' qu mutuw naha' nnaga' lpyung hya' ga nanu' qu mutuw naha' spsumul ka rhkil, kruma' tbiqun naha. rramat hiya' ga nanu' yaqu wasiq ru yahuw, ymala', tbihi' Tayal, ruw yaqu qrqayrang, ru nanak Tayal kya ka bawlu' hlutun, ru pyaway, singuut, ruw tawpu', ruw kuku' qcyan, ru tmi', tbuwil, thbu' ru qabang. nanu' qu p'imaw myan sa rramat lga, nanu' yaqu qinuw, tana', maqaw, qurip tayal. nanu' quw mutuw hmbku' nanak hya' lga, kya qu mqawyat ga mutuw muluw sa quhung, ini' ga tqinuw, psqru' bayhuqun, khzyuci', ruw ratang. nanu' qu gluw na hayhi' hya' lga, yaqu hi' bzyuwak sin'anan, ru ngta', guru', ru tbabun, sicimincyo. nanu' qu hi' na qqsinuw ka hi' wqanux, mit rgyax, para', zyungay, ruw bzyuwak qnhyun, gluw na qbux hya' lga, butul, pinsbyukun, ngyaw kimuli', ru piku' ru qawm, ru rutuk. Sraral hya' ga mnaki' uzi qu sanaq uzi. qlqawli' hya' lga yapit, bhut, qawli' busus, qawli' ksngya'. gluw na pkaki' qsya' hya' lga, nanu' yaqu tlaqiy, qulih Tayal, trawzit ka mutuw ini' niqiy bazing niya' qasa. ru ruzyuw, ktapih ru uzyul, kmagang ru kbawlung, ru ksipa'. qani hya' mutuw thkun kwara' qani hya'. nanu' qu mmami' hya' ga ini' say thkun sa, phpuyun qasa hya', kwara' qu pphapuy na Tayal hya' ga, nanu qu phapuy sun, ru psqlih, ru zmqzyaq qu gluw na phapuy hya', kwara' ka ngahi' ru sayhuy ru rmramat hya' ga tmahuk sun qasa hya', nanu' qu ngahi' ru sauhuy hya' ga, kruma' ga mutuw naha' skhuzyuw, qani hya' ga nanu' mmawsa' ngasal mnwah qmayah lga, mutuw naha' si biliy 'twani sa bagah ru t'blan naha' na qbuli', ru mwah mqumah kinsuxan niya' lga, yasa qu wahan naha' knama' maniq mayzbuq kinsuxan nya' la. nanu' iy tmahuk rramat ga mutuw naha' si p'magiy tmahuk kwara' ana kin nayhi', ru pqaniq lga, qsugun naha' qu hi' hya' hruw maniq mami' kya la.</FORM>
    </S>
</TEXT>
