<?xml version="1.0" ?>
<TEXT id="Wiki_Atayal_gluw_na_’tayal" xml:lang="pwn" source="Paiwan Wikipedia, article: gluw_na_’tayal" copyright="CC BY-SA" citation="gluw_na_’tayal. (2024, November 18). In Wikipedia [Paiwan]. https://pwn.wikipedia.org/wiki/gluw_na_’tayal" BibTeX_citation="@misc{Wiki_pwn_gluw_na_’tayal, title = gluw_na_’tayal, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/gluw_na_’tayal} }">
    <S id="0">
        <FORM>gluw na 'tayal kahul sa kay ni Yutas mu hya ga, ita' 'tayal hya ga minkahul kya pinsbkan qu inkhulan ta, maki sa rhzyal ta Taiwan qani ita 'tayal hya ga spzyang balay ghci' nyux ta' ki'an ita' hya'. misu qani hya' ga nyux ta' ps'nakun smlalu' na thawki' thayluw maha Squliq ru C'uli' ga, laha' nanak smlalu' qasa hya', ana ga lta' 'tayal hya' ga kya nanak sinllwan na nbkis sraral hya', ita' 'tayal hya' ga cyugal qu puqing balay pinsgayan ta'. qutux ga yaqu kmal maha ngasal, ru qutux hya' ga kmal maha Sali', ru yaqu maha Muyaw. yalaw gi nanak yaqu gluw na ngasal qani qu kya lalu' na puqing naha' hiya', nanu' yaqu Kinhakul qani, yani qu spzyang naha' galan puqing na qutux gluq qani, nanu' qu maha Sali' qani ga wayal naha' zngyan qu lalu' na puqing naha' lru sisay maha Mthu' laha' la, nanu' qu muyaw uzi ga, Mkmuyaw sawn uzi la. misu qani lga, kahul sa kmal maha ngasal hya ga, nyuw mgcyugal qu pinsgayan naha' la, qutux ga Mqnazi', qutux ga Mlipa', ru Haga' paris. nanu qu kmal maha Muyaw hya ga Mayspaziq ru Mnibu' ru Sqoyaw ru Plngawal spayat qu pisgayan naha' hya'. nanu' qu kmal maha Sali' hya' lga, nanu' yaqu Mbala'Nanto squ Mbala' kya Nango, ru Mks'iya' Mesawlay ru Mks'iya' Melubung, ru Mktasi', ru Maysingaw, ru Mklapay, mpitu' qu pinsgayan naha' laha', plpgun kwara lga mawpuw spayat kwara' qu ini ptnaq gluw na kkayal kwara la. taqu cyugal ini' ptnaq gluw na kkayal kay' qani ga, mqbbaq cikay mkayal qu gluw na kmal maha ngasal squ Sali' hiya, gi nanak yaqu kya &quot;q&quot; na gluw na ngasal hya' ga, ungat &quot;q&quot; na gluw na Sali' hya'. skahul sa kin ini' ptnaq na kkayal qani mita' qu cyugal gluw na pinsgayan naha' qani ga, nanak yaqu gluw na Muyaw qani qu twahiq hazi' kin muci' na kkayal naha' hya', nanu' yasa qu sawn qani mita' qu pinsgayan naha' qani ga, musa' bsyaq hazi' pinshriqan na gluw na Muyaw qani hya'! ruw taqu pinsgagay na gluw na ngasal squ Sali' qani mita' ga, musa' yaqu gluw na Sali' qu minsgagay kahul sa puqing balay kni'an na Tayal qani, gi rima' pzyux qu pinsgagay na gluw qasa hya', ta qu gluw na ngasal qani hya' lga minhlhil msgagay laha' gi ini' kpzyux na' qu pinsgayan naha' laha'.</FORM>
    </S>
</TEXT>
