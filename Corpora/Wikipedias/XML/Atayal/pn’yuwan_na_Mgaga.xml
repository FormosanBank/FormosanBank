<?xml version="1.0" ?>
<TEXT id="Wiki_Atayal_pn’yuwan_na_Mgaga" xml:lang="pwn" source="Paiwan Wikipedia, article: pn’yuwan_na_Mgaga" copyright="CC BY-SA" citation="pn’yuwan_na_Mgaga. (2024, November 18). In Wikipedia [Paiwan]. https://pwn.wikipedia.org/wiki/pn’yuwan_na_Mgaga" BibTeX_citation="@misc{Wiki_pwn_pn’yuwan_na_Mgaga, title = pn’yuwan_na_Mgaga, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/pn’yuwan_na_Mgaga} }">
    <S id="0">
        <FORM>pn'yuwan na Mgaga 'nxan lela ga, ptna' utux ci knkyan na kwara cyoli cinbwanan, wa si m'es ci m'yanux krryax kya kwara. babow nya laga knahun wa mbhuyow cyoli, ngyut ngyut khmey cyoli la, ngyut ngyut ini ptna' urow uy, nanu yaca memow mkayal maha tbcyan ta hata maki binah na kki'an kya. Tegan pnkyalan naha kwara, ro cpung maha ckan hi tbcyan sa'ing gluw kwara naha, utux gluw ga nya si kali iyik rgyax naha, binah cyoli ga mbiya' musa alang Hogan naha, tbcyan 'masuw cyoli ga, baha mcya piyux ci cyoli nga ro ini ba'iy mcpng uy, nanu yaca wa pmumu pnkyalan sa'ing gluw kwe maha musa ta mkarow nanak b'bu na rgyax gluw ta nanak ma, ro mshmow ta mlawa, glgey ta hnow tai ma nya tyaba hngiyang cpung pisa khmey na gluw ta cpung. ana ga gluw wayal maki alang hogan naha hiya, iyik musa karow b'bu na rgyax na rgyax ga, myasa ci tunux mrhow naha, tun cka hi na gluw naha nanak lmon tl'eng suruw na rgyax, ini how mlawa. Nanu yaca trang cpung maha knahun how ro cpung ima naha khmey hi ga, tipik ci hngiyang naha, ro mrhow naha musa sina tmwang hi mi' naha, smwan mi' hi mrhow ta, msa'ing cpung mlawa lwey ga, ryax haca ga ini tl'eng hi naha, nanu yaca kwara show mlawa hngiyang naha ga wayan naha thyayan miyiy kwara rgyax, nanu yaca wa moyey hnow ta la. ba'un mrhow ta Tayal cnlihan nya ita gluw alang hoganro ksa'ang, myimu tbinah hi myan sina naha, ana ga snhtuy nya hiya mrhow naha, nanu yaca pmumu ta pnkyalan naha:&quot;babow nya kyaku knkyan rgyax maki mkkat ro in ini ba'iy msbley laga, ba'un mya musa Mgaga, magan tunux naha, ana ga skura naha yow kwe naha ga musa ungat kkyalan naha ita.&quot;babow nya naha hiya ga wayal alang Hogan la, nanu yaca naha ga gluw na bnkisan cyoli na kbiyan, nya maki iyik rgyax hiya ga bnkisan na ita cyoli Tayal. skura cyoli Tayal kmayal, gaga na Mgaga kwe ga aring 'ringan beta ksu'an nya pna'ras yow mshiyuw, gnlgan na pntyagan gaga klhangan, aring cpung ryax na musa Mgaga laga, ppluyak ro kwara gluw uy ga musa ini ptna' ryax na t'ryax naha uy la, musa ptna' mlahang ryax. iyik mlahang gaga ga maki piyux gaga psani' glgan, ptna'kya iyik, cka, tmsu'an gaga klhangan kya ga maki nanak pnba' ta yow knahun cinryanan, sina knhangan na lutux ro s'as sn'asan na ryax. kwra hn'ilan na yow hntgan mnwah Mgaga ga, muluw yow ro yihul nglung, nanu yaca kenah nya cmruw sgamil kwara gaga nya khangan uy la. maki yow baley 'txan Mgaga ga, iyat nanak nya pkita yuhum nya Tayal, iwan ini mnu'u gmluw kwara gnlgan ta tu'iy na gaga klhangan, nanu yaca maki myasa klhangan na lutux row a myasa yow na mnwah Mgaga. Cyukun nglung ga s'ungat yow naha mnwah Mgaga ga, cnpu'ing yow ga ini naha khangiy gaga psani' ro hmtiy ini gluw gaga mtiyow.</FORM>
    </S>
</TEXT>
