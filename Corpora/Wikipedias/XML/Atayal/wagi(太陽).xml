<?xml version="1.0" ?>
<TEXT id="Wiki_Atayal_wagi(太陽)" xml:lang="pwn" source="Paiwan Wikipedia, article: wagi(太陽)" copyright="CC BY-SA" citation="wagi(太陽). (2024, December 07). In Wikipedia [Paiwan]. https://pwn.wikipedia.org/wiki/wagi(太陽)" BibTeX_citation="@misc{Wiki_pwn_wagi(太陽), title = wagi(太陽), year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/wagi(太陽)} }">
    <S id="0">
        <FORM kindOf="original">wagi' qaniy hya' ga lalu' na cyux maku' kya babaw na kayal, nanu' yasa qu mutuw msaysyuw mhtuw babaw kayal mwah psyax ita' squliq babaw rhzyal qaniy. nma' ini' kzyan na wagi' kin mkilux ru kinsmyax ga, kya qutux pintkaykay' na kinbkaysan sraral. sraral sraral balay mga, minsazing qu wagi' niya' hma, yalaw gi sazing qu wagi' niya' ru yasa siy psaysyuw mhtuw babaw kayal mru, yasa siy kqlyan krayryax , ru yasa siy kkilux krayryax qu kayal niya' ma, maymaw ini' bqbaqiy na squliq maha qaynu' qu hhngawan m'abi' na squliq, ru qaynu' qu pptzyuwagan, yalaw gi yasa siy kkilux krayryax ru ana kwara' qqhuniq uziy lga, wal siy 'ngaygyut mkzyay' lru ana ka tnubux naha' uziy lga, ini' gbku' uziy la. nanu' yasa qu mkayal kwara' qu nnbkos maha, aki' hmswa' twanay ta' sa mtlaylawkah na mrkyas musa' smbu' na pnayluq, kuna yasa la blaq cikay! nanu' swazyaw naha' sa cyugal mtlaylawkah na mrkyas musa' smbu' squ wagi' qasa. nanu' wayal balay qu cyugal hi' qasa, ruw ki'a balay pira' kinbsyaq 'nusa' naha' lga, nya mbzinah qalang lawzi lma, ana ga taqu 'nyal qasa lmga, nyuw siy 'n'atu' nbkis kwara' naha' lma, sawn kasa lga, mkayal lawziy qu nnbkis na 'tayal maha, twanay ta' lawzi musa' smbu' wagi' maha mkayal, ru bzyagan naha' sa giway lawkah balay hi' na cyugal mrkyas musa' lawziy, aw' lga, taqu cyugal hi' qani ga, siy ptbuci' mpanga' qutux laqi' yabut musa' ma, ru taqu wayal qasa mga, yasa siy aras yutak niqun naha' tqtuqiy, ru bilan naha' pbuling syaw tuqiy kwara' qu qpuri' na yutak, gi aki' hmbku' ru kuna yasa la nniqun naha' iy mbzinah mwah babaw niya' maha lmnglung. sawn kasa lga, ini' baqiy llpgan maha pira' kawas pinhknyan naha' la, ru siy shnga' kin nbkis lqu minpanga' sa 'laqi' ka cyugal hi' qasa, ru wal mhuqil kwara' naha' la, nanu' yaqu pnanga' naha' ka 'laqi' qasa qu smzyunaw sa mrkyas qasa musa' smbu' wagi' la. ini' baqiy sa pira' qawas lawziy pinhkngan naha' lga, siy kta tayhuk balay squ syaw balay na rhzyal ka tayax nanak ru ms'ubah qu rhzyal qasa, yaniy balay qu sawn yaba' ta' maha musa mhtuw sqani qu wagi' lma. ru 'nblayqun naha' kmagaw qu qqbzyangan naha', ru mhngaw cikay yaqu nnaga' naha' hhtuw na wagi' qasa lma. ktan balay min'aring mhtuw qu wagi' qasa lmga, nyuw balay siysyax rawziq snyaxan niya' ma, ru siy naha' lpnganiy sa kska' balay rqyas na wagi' qu playluq niya, ru siy naha' balay pshbyaciy mucing qhzyang naha' qu bhuniq naha', ru sat! sawn naha' malax qu lilang na pnayluq, wal maha satx~! qu pnayluq, ruw bsyaq hazi' lmga, siy kta' ka paws~! cyux maha psbka' lqu wagi' qasa lma, taqu kay' qasa lga, wal siy kktalax kwara' qu babaw kayal ma, ini' ptkaykwa' mgyay qu saxa ka smnbu' sa wagi' qasa mruw, wal siy 'pxiy 'mumuk na ramu' na wagi' qu saxa' qasa hya' lma, ga rima' wal tkmu' sa snasaw naha' ka hinngawan naha' qu rrusa' hya' lma, nanu' laha' nanak qu wal thuzyay mbzinah squ qalang naha' lma. taqu kay' maha rmnpus qu ramu' na wagi' qasa lmga, kya qu wal niya' 'mukan lga, wal maymaw mtalah rngu' smuling kinmkilux na ramu' na wagi' qasa ma, nanu' qu wal mkrpus babaw kayal hya' lmga, yasa qu nyuw ta' ktan ka bbzngah qasa lma, nanu' qu wal bun ka wagi' qasa lmga, aring kya ini' ksyax pinsyax niya' lru, yasa qu wal m'byacing ka nyux ta' ktan misuw qani la. nanu' aring kya qu maki' lqu qlyan squ gbyan qani lru, blaq kwara' uzi pinbahuw na squliq babaw rhzyal qani lma. nanu' mwah qalang lqu rrusa' ka mnwah smbu' wagi' qasa lmga, nyuw siy 'n'atu' hmawku' ru plquy' kwara' saaynunux naha' lma.</FORM>
        <FORM kindOf="standard">wagi' qaniy hya' ga lalo' na cyox mako' kya babaw na kayal, nano' yasa qo motow msaysyow mhtow babaw kayal mwah psyax ita' sqoliq babaw rhzyal qaniy. nma' ini' kzyan na wagi' kin mkilox ro kinsmyax ga, kya qotox pintkaykay' na kinbkaysan sraral. sraral sraral balay mga, minsazing qo wagi' niya' hma, yalaw gi sazing qo wagi' niya' ro yasa siy psaysyow mhtow babaw kayal mro, yasa siy kqlyan krayryax , ro yasa siy kkilox krayryax qo kayal niya' ma, maymaw ini' bqbaqiy na sqoliq maha qayno' qo hhngawan m'abi' na sqoliq, ro qayno' qo pptzyowagan, yalaw gi yasa siy kkilox krayryax ro ana kwara' qqhoniq oziy lga, wal siy 'ngaygyot mkzyay' lro ana ka tnobox naha' oziy lga, ini' gbko' oziy la. nano' yasa qo mkayal kwara' qo nnbkos maha, aki' hmswa' twanay ta' sa mtlaylawkah na mrkyas mosa' smbo' na pnayloq, kona yasa la blaq cikay! nano' swazyaw naha' sa cyogal mtlaylawkah na mrkyas mosa' smbo' sqo wagi' qasa. nano' wayal balay qo cyogal hi' qasa, row ki'a balay pira' kinbsyaq 'nosa' naha' lga, nya mbzinah qalang lawzi lma, ana ga taqo 'nyal qasa lmga, nyow siy 'n'ato' nbkis kwara' naha' lma, sawn kasa lga, mkayal lawziy qo nnbkis na 'tayal maha, twanay ta' lawzi mosa' smbo' wagi' maha mkayal, ro bzyagan naha' sa giway lawkah balay hi' na cyogal mrkyas mosa' lawziy, aw' lga, taqo cyogal hi' qani ga, siy ptboci' mpanga' qotox laqi' yabot mosa' ma, ro taqo wayal qasa mga, yasa siy aras yotak niqon naha' tqtoqiy, ro bilan naha' pboling syaw toqiy kwara' qo qpori' na yotak, gi aki' hmbko' ro kona yasa la nniqon naha' iy mbzinah mwah babaw niya' maha lmnglong. sawn kasa lga, ini' baqiy llpgan maha pira' kawas pinhknyan naha' la, ro siy shnga' kin nbkis lqo minpanga' sa 'laqi' ka cyogal hi' qasa, ro wal mhoqil kwara' naha' la, nano' yaqo pnanga' naha' ka 'laqi' qasa qo smzyonaw sa mrkyas qasa mosa' smbo' wagi' la. ini' baqiy sa pira' qawas lawziy pinhkngan naha' lga, siy kta tayhok balay sqo syaw balay na rhzyal ka tayax nanak ro ms'obah qo rhzyal qasa, yaniy balay qo sawn yaba' ta' maha mosa mhtow sqani qo wagi' lma. ro 'nblayqon naha' kmagaw qo qqbzyangan naha', ro mhngaw cikay yaqo nnaga' naha' hhtow na wagi' qasa lma. ktan balay min'aring mhtow qo wagi' qasa lmga, nyow balay siysyax rawziq snyaxan niya' ma, ro siy naha' lpnganiy sa kska' balay rqyas na wagi' qo playloq niya, ro siy naha' balay pshbyaciy mocing qhzyang naha' qo bhoniq naha', ro sat! sawn naha' malax qo lilang na pnayloq, wal maha satx~! qo pnayloq, row bsyaq hazi' lmga, siy kta' ka paws~! cyox maha psbka' lqo wagi' qasa lma, taqo kay' qasa lga, wal siy kktalax kwara' qo babaw kayal ma, ini' ptkaykwa' mgyay qo saxa ka smnbo' sa wagi' qasa mrow, wal siy 'pxiy 'momok na ramo' na wagi' qo saxa' qasa hya' lma, ga rima' wal tkmo' sa snasaw naha' ka hinngawan naha' qo rrosa' hya' lma, nano' laha' nanak qo wal thozyay mbzinah sqo qalang naha' lma. taqo kay' maha rmnpos qo ramo' na wagi' qasa lmga, kya qo wal niya' 'mokan lga, wal maymaw mtalah rngo' smoling kinmkilox na ramo' na wagi' qasa ma, nano' qo wal mkrpos babaw kayal hya' lmga, yasa qo nyow ta' ktan ka bbzngah qasa lma, nano' qo wal bon ka wagi' qasa lmga, aring kya ini' ksyax pinsyax niya' lro, yasa qo wal m'byacing ka nyox ta' ktan misow qani la. nano' aring kya qo maki' lqo qlyan sqo gbyan qani lro, blaq kwara' ozi pinbahow na sqoliq babaw rhzyal qani lma. nano' mwah qalang lqo rrosa' ka mnwah smbo' wagi' qasa lmga, nyow siy 'n'ato' hmawko' ro plqoy' kwara' saaynonox naha' lma.</FORM>
    </S>
</TEXT>