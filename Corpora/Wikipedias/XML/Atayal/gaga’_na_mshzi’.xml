<?xml version="1.0" ?>
<TEXT id="Wiki_Atayal_gaga’_na_mshzi’" xml:lang="pwn" source="" copyright="" citation="" BibTeX_citation="">
    <S id="0">
        <FORM>pinshzyan na kinhakul sun maha kinhakul hya' ga, nanu' yani qu lalu' na gluw nqu kmayal maha ngasal qaniy. nma' sun maha kinhakul qani hya' ga, yalaw gi mnaki' squ sawn maha Hakul na qutux rhzyal, ru tmqalang kya lru yasa qu sawn naha' maha kinhakul kya la. maylipa' nanu' ki'aa bsyaq maki' kya lru mngaygyut hbazyaw qu squliq naha' lru, mnqsu' balay kahul kya musa' mshzi' hga, nanu' yaqu pzyux iyal qqnazi' ka babaw llyung qu ki'an naha', nanu' yasa qu sawn naha' maha Mqnazi' kya la. babaw niya lawzi khmay lawzi qu mnaki' kya Hakul ru mwah mshzi' lga, wal rima' ki'an na mqnazi' kwara' qu bblaq rhzyal ka babaw llyung lruw, siy usa' hmkangi' sa zayzil rgyax laha la, nanu' yasa qu sawn naha' maha maylipa' laha' la. Lkmbuta' nanu' babaw niya' khmay lawzi qu squliq naha' lruw, nanu' aring kya qu mrhuw naha' ka Lkmbuta' ki mintsawy' niya' ka Lkmyabuh ru Lkm'ayan cyugal naha' qu maras sa kinbahan naha musa' mgazyang sa nyux ta' ki'an misu qani la. nanu' qu kinbahan na Lkmbuta' hya' lga, nanu' zmyax squ quri' sqabu' lru, mwah hmkangi' squ mkura' tay suruw na Papak waqa' laha, nanu' mntta' sa b'bu'' Baykugan lga, 'lwan naha' kwara' kya qu aring tqzing ru Cinsbu', pngyan wagi', tunan, payhwan, nanu' musa' mqumah kya sa rrhzyal qani qu kinbahan na mqnazi, yalaw gi minkahul kya sa qnazi' mwah mshzi' sqaniy ru ini' naha' lxaniy qu lalu' naha' kya maha mqnazi' ruw yasa sisay mqnazi' laha hiya. Nanu' babaw niya' lga mwah squ skaru' qani lruw shngan kya na Gipun sqani laha' la. Lkmyabuh nanu' qu kinbahan ni Lkmyabuh hya' lga, wayal pgzyax kya squ tunux tawpuk laha, ruw wayal kya squ rhzyal sawn misuw qani ka Nango qasa, gluw naha' kya hya' lga wayal mgazyang kya squ Haga' paris, Ropuy, Kinyang, Kbabaw, Kulu' ru Rgyax. nanu' kwara' qu gluw na maylipa' ka nyuw mwah mshzi' sa rhzyal tay Gawgan qani hiya' lga, nanu' yaqu zmyax uzi squ quri' sqabu' lga, mkura' squ tmqszyap na suruw papak laha' lru mwah kya sa qrahu' hkawan ru msgagay kya lruw wayal tay balung kruma' wayal mkura' tay Hbun bilaqbilaq kruma', ruw wayal kya Gawgan kruma', aring kya mthuluy ruw mwah squ kwara' rhzyal na Sbtunux qani kwara' naha'. yalaw gi minkahul kya squ mlipa' ruw ini' naha' laxiy uzi qu lalu' naha' kya maha mlipa' ru yasa siy naha' rasiy kya uzi lalu' naha' maha Maylipa' la.</FORM>
    </S>
</TEXT>
