<?xml version="1.0" ?>
<TEXT id="Wiki_Atayal_gaga_pu’ing_snhyan(傳統信仰)" xml:lang="tay" source="Atayal Wikipedia, article: gaga_pu’ing_snhyan(傳統信仰)" copyright="CC BY-SA" citation="gaga_pu’ing_snhyan(傳統信仰). (2025, May 05). In Wikipedia [Atayal]. https://tay.wikipedia.org/wiki/gaga_pu’ing_snhyan(傳統信仰)" BibTeX_citation="@misc{Wiki_tay_gaga_pu’ing_snhyan(傳統信仰), title = gaga_pu’ing_snhyan(傳統信仰), year = 2025, month = May, day = 5, note = {In Wikipedia [Atayal]}, url = {https://tay.wikipedia.org/wiki/gaga_pu’ing_snhyan(傳統信仰)} }">
    <S id="0">
        <FORM kindOf="original">gaga pu'ing snhyan yow na gaga snhyan cyoli ita bih llyung Klesan, Lutux na bnkisan ga sm'lutux ta lela, skayal ta maha: gaga nasnhyan Lutux bnkisan, nanu yaca, skayal ta Lutux ga, kya ha'iy yow nya Lutux na bnkis, ana ga iyat yaca nanak yow nya, Lutux bnkisan yhe ga iwan nanak na Lutux. iyik na gaga ke na ita utux llyung Klesan, Lutux hiya ga binah lalu na Lutux bnkisan, ana ga iyat haca nanak yow na lalu Lutux kwe, nanu kwara lalu na Lutux ga yani maha Lutux, insuna, iyat ga tninun, utux lwey ga kyan yow naha puni' Lutux, hongu Lutux, Ltuxan, Lutux bnkisan, myasa Lutux, ya'ih Lytux, Lutux cyoli, Lutux 'ba. kwara lalu kwe ga maki sa'ing mnanak ci yow nya, te utux innglung ga Lutux, insuna, iyat ga tninun, nya skura lalu na Lutux bnkisan kwe, yani puni' Lutux, hongu Lutux, ltuxan, lutux bnkisan, myasa Lutux, ya'ih Lytux, Lutux cyoli, Lutux 'ba kwara yhe ga inbuyan ta cinlalu, iyat ga ke sbahan suruw na Lutux ga musa ta ba'un Lutux lalu nya skayal kwe. yani nya skal suruw: puni' Lutux, hongu Lutux, Ltuxan, Lutux bnkisan, myasa Lutux, ya'ih Lutux, Lutux cyoli, Lutux 'ba, Lutux na bnkisan nya na skayal. myasa na Lutux, ya'ih na Lutux , Lutux na cyoli, Lutux na 'ba hiya ga binah na kkayal uy. knita na cyoli Tayal bih llyung Klesan yow na Lutux kwe ga, Lutux pklahang Tayal. yani maha sa'ing bbwan sali, iyat ga sa'ing hi musa hkangi intukan naha ro musa luyak ga ,ppgleng, iyat ga bnkis hiya ga kba' kmayal maha:&quot;Lutux ga mshiyu na Lutux, ba'un nya inlungan ta , hiya nya mita ita&quot;iyat ga kmayal maha:&quot;tegiy isu nanak maki baley Lutux wah!&quot;. knahul ta mkkayal kwe lmnglung ga nya pin'yuwan maha, kyan ci mshiyu na Lutux bnkisan Tayal baley. baley ga kyan baley nanak na yow snhyan ta snhi Lutux, bkgey ta mnglung: 1.Tayal ga snhi, ini nbah prpyut Lutux Tayal. 2.srhu Lutux bnkisan ita Tayal, cyus ta Lutux uy. 3. ini tmubun pakung Tayal hiya, yani ci ini tmubun kayal, urow, byating, wagi, bengah, behuy, sbicyu, rgyax ro llyung, nanak ci srhu Lutux na bnkisan. 4.srhu Lutux na Tayal hiya ga ini naha skbaley pakung ru tmubun pakung uy. klhangan gaga na Snhyan ro glgan Tayal hiya ga, ungat biru pntasan ro ungat pakung klayan 'ba uy, ini swali stubun pakung klayan 'ba cyoli, s'iwan srhu Lutux Tayal, gaga Snhyan Tayal kwe ga nya pkita spngan na gaga glgan 'nxan ro gaga na Psani', knahul innglung suruw na srhu Lutux bnkisan ta kwe ga nya skita ini ba'iy mita, tegan Lutux laga, musa phogun Lutux bnkisan la ma., nanu yaca knahul kwe ps'urux mnanak knita ta cinbwanan, ro pnba' ta yow na pu'ing tninun ita Tayal. baley yow psnan na Cmyus ro khangan ta gaga Snhyan Tayal hiya ga, snhyan ta baley maha, Lutux ga maki babow cinbwanan kwe ga ini ba'iy mita ro'iy, ini ba'iy mung papak uy, pu'ing gaga glgan rogaga na Psani' iyik na ‚s'yanux ta, myasa, iyat ga t'ya'eh yanux ta, sli'an na utux utux hi ta, innglung inkyasan ta iyat ga gaga na pnmahan hiya ga, nya khangan Lutux bnkisan ro hiya mi' myasa na yow. Tayal hiya ga snyan naha ci inlungan ro glgan naha ci baley, ungat ana nanu psnan naha ro glgan naha inlungan Lutux bnkisan ro knhangan nya, sina ta pn'as nya ro oyat nya.</FORM>
        <FORM kindOf="standard">gaga po'ing snhyan yow na gaga snhyan cyoli ita bih llyong Klesan, Lotox na bnkisan ga sm'lotox ta lela, skayal ta maha: gaga nasnhyan Lotox bnkisan, nano yaca, skayal ta Lotox ga, kya ha'iy yow nya Lotox na bnkis, ana ga iyat yaca nanak yow nya, Lotox bnkisan yhe ga iwan nanak na Lotox. iyik na gaga ke na ita otox llyong Klesan, Lotox hiya ga binah lalo na Lotox bnkisan, ana ga iyat haca nanak yow na lalo Lotox kwe, nano kwara lalo na Lotox ga yani maha Lotox, insona, iyat ga tninon, otox lwey ga kyan yow naha poni' Lotox, hongo Lotox, Ltoxan, Lotox bnkisan, myasa Lotox, ya'ih Lytox, Lotox cyoli, Lotox 'ba. kwara lalo kwe ga maki sa'ing mnanak ci yow nya, te otox innglong ga Lotox, insona, iyat ga tninon, nya skora lalo na Lotox bnkisan kwe, yani poni' Lotox, hongo Lotox, ltoxan, lotox bnkisan, myasa Lotox, ya'ih Lytox, Lotox cyoli, Lotox 'ba kwara yhe ga inboyan ta cinlalo, iyat ga ke sbahan sorow na Lotox ga mosa ta ba'on Lotox lalo nya skayal kwe. yani nya skal sorow: poni' Lotox, hongo Lotox, Ltoxan, Lotox bnkisan, myasa Lotox, ya'ih Lotox, Lotox cyoli, Lotox 'ba, Lotox na bnkisan nya na skayal. myasa na Lotox, ya'ih na Lotox , Lotox na cyoli, Lotox na 'ba hiya ga binah na kkayal oy. knita na cyoli Tayal bih llyong Klesan yow na Lotox kwe ga, Lotox pklahang Tayal. yani maha sa'ing bbwan sali, iyat ga sa'ing hi mosa hkangi intokan naha ro mosa loyak ga ,ppgleng, iyat ga bnkis hiya ga kba' kmayal maha:&quot;Lotox ga mshiyo na Lotox, ba'on nya inlongan ta , hiya nya mita ita&quot;iyat ga kmayal maha:&quot;tegiy iso nanak maki baley Lotox wah!&quot;. knahol ta mkkayal kwe lmnglong ga nya pin'yowan maha, kyan ci mshiyo na Lotox bnkisan Tayal baley. baley ga kyan baley nanak na yow snhyan ta snhi Lotox, bkgey ta mnglong: 1.Tayal ga snhi, ini nbah prpyot Lotox Tayal. 2.srho Lotox bnkisan ita Tayal, cyos ta Lotox oy. 3. ini tmobon pakong Tayal hiya, yani ci ini tmobon kayal, orow, byating, wagi, bengah, behoy, sbicyo, rgyax ro llyong, nanak ci srho Lotox na bnkisan. 4.srho Lotox na Tayal hiya ga ini naha skbaley pakong ro tmobon pakong oy. klhangan gaga na Snhyan ro glgan Tayal hiya ga, ongat biro pntasan ro ongat pakong klayan 'ba oy, ini swali stobon pakong klayan 'ba cyoli, s'iwan srho Lotox Tayal, gaga Snhyan Tayal kwe ga nya pkita spngan na gaga glgan 'nxan ro gaga na Psani', knahol innglong sorow na srho Lotox bnkisan ta kwe ga nya skita ini ba'iy mita, tegan Lotox laga, mosa phogon Lotox bnkisan la ma., nano yaca knahol kwe ps'orox mnanak knita ta cinbwanan, ro pnba' ta yow na po'ing tninon ita Tayal. baley yow psnan na Cmyos ro khangan ta gaga Snhyan Tayal hiya ga, snhyan ta baley maha, Lotox ga maki babow cinbwanan kwe ga ini ba'iy mita ro'iy, ini ba'iy mong papak oy, po'ing gaga glgan rogaga na Psani' iyik na ‚s'yanox ta, myasa, iyat ga t'ya'eh yanox ta, sli'an na otox otox hi ta, innglong inkyasan ta iyat ga gaga na pnmahan hiya ga, nya khangan Lotox bnkisan ro hiya mi' myasa na yow. Tayal hiya ga snyan naha ci inlongan ro glgan naha ci baley, ongat ana nano psnan naha ro glgan naha inlongan Lotox bnkisan ro knhangan nya, sina ta pn'as nya ro oyat nya.</FORM>
    </S>
</TEXT>