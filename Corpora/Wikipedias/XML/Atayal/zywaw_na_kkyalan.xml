<?xml version="1.0" ?>
<TEXT id="Wiki_Atayal_zywaw_na_kkyalan" xml:lang="pwn" source="" copyright="" citation="" BibTeX_citation="">
    <S id="0">
        <FORM>cinpaya sraral Tayal hiya ga, wali maki qeqaya nqu nep yal nqu ami ini ga giqas na qaya galan qulih. Tayal hiya ga musa tmqulih llyung ini ga gong, ini kaki sa syaw umi, baha hmswa mqyanux sa 'bu na rgyax, kruma bnkis ga qutux qnxan nha qani ga iyat nita umi, ini nha baqi qu umi qani, ungat ke na Tayal qu umi uzi, umi ga ke na Gipun, siy nha say bsilung. raral mga maki qutux squliq Yukan lalu nya, musa tmqulih aki musa mu' qulih ini ga smi sguyu', tehuk syaw llyung lga, ktan nya cyux qutux langu nyux qalu qalu qutux yal qotu ktan ma. sobeh cikay ktan lmga, wal qutux yaba balay na qulih ma, nanu qani muci ma, helaw balay hmtoq lalaw, sat san nya kmut ma, ubaq qutux yaba balay na qulih iyat kntan, kya kahul squ umi mwah prkyas llyung, baha hmswa llyung sraral ga siy tehuk umi, nanu galun nya qu qulih qasa yasa balay tnaq nya spanga, ini usa mu' qulih ru smi sguyu la, mwah ngasal ktan kwara gluw nya mga, nanu na qulih qani muci ma, siy nha say qulih cinpaya qu qulih qasa, ki'a nanu qu imi na cinpaya qasa ga ini baqi la. nanu yal nqu hopa na qulih ga cinpaya san nha, qulih qasa ga iyat nha kntan siy qori sa kahul umi, ziray misuw qani kuna san qulih kacing ga ini baqi iyal la. qani ga qutux pinqzyow na bnkis sraral, iyat knita qulih na bsilung. smhung qulih minxan mnwah saku mluw yaba maku bih squ llyung Qwayux qani, baha mswa maki myan kya sraral, maki kya slaq myan, kmal qu yaba muci, &quot; ay! hala saku mima cikay ma!&quot; musa mima lga baq nyux musa hnghung qulih, ru ini bsyoq 'nyan qu yaba mu ru, ini aras nnanu ay! ini aras buli ru lalaw zi, 'nyan lga nyan maras qulih la, ini aras yawa uzi, syan qulih ga, nyan nya hogun qu miquy, miquy ga nyux nya hogun squ papak qulih qasa, ktan lga aring squ llyung mwah mwah tta tatak lga ktan maku mha, ay! nyan nya son sqani meng qulih la, qani qu galan ta ramat lma, mnglung saku mha, baq balay lungan qu bnkis ta sraral hiya, ana ungat nnanu qeqaya ga baqun nha muci kya nanu lga baqun nha kbalay la, qbaqi ta kwara kinbaqan na bnkis ta qani. gong Ataw sraral balay mga maki qutux yaba Yukan lalu nya, cipoq kwara llaqi nya lga wal mhuqil qu bih nya la, nanu si nya srasi mtyuwaw krryax qu llaqi nya qasa. qbsuyan mlikuy ga Tali lalu nya baq balay tmrgyax ru mtyuwaw, ana nnanu na zywaw ga baqun nya mtyuwaw, sswe hiya ga Batu lalu nya baq balay tmqulih sa. n gyut hopa kawra llaqi lru s'agal nya ina qu Tali qasa la, kya mha nanu qu ina ru Batu qani ini piyang sblaq, ana maniq ga ini psqun maniq, kruma ga ini pkayal uzi. nanu ryax nasa ga mt'usuw hi nya ina qani ru smoya balay maniq qulih, nanu yasa kyalun nya bes nya mha,&quot;aki hmswa usa tmqulih cikay ma! qoyat su ga aki saku mnbuw cikay ayang qulih&quot;son nya bes nya, ini naga knryax nga rasun nya sswe nya mlikuy Batu qasa aki musa tmqulih la. baha mswa ini qbaq lmngyaq qu Tali hiya ru. tmrang pquyaw musa qu sazing mlikuy qani lga yan qu ina qasa lmga nyux kibuw mha musa saku uzi ma! ana nha ini swali ga nyux si tpucing mwah. tehuk balay gong Rawan lga wiway yaba btunux ru snat kwara ini baqi mhkangi, ana ga kitu balay qu lungan kneril qasa si ga tehuk balay yatux ma. nanu si nha khangi hm wak mhkani baha blaq mtakuy la. tehuk balay kyahu tgliq lga siki skluw squ qthuy wahi mkaraw, qsu mtta qu qbsuyan hiya, te pucing ga sswe nya Batu, trang tehuk balay yatux lga kya muci nanu qu lungan nya, galun nya qu buli si nya skyuci qu wahi qasa ru wal si hotaw zik pitung qu ina qasa ru wal si aras ktu mhuqil qu ina qasa, nanu sllwan nha lalu na ina qu gong qani la.</FORM>
    </S>
</TEXT>
