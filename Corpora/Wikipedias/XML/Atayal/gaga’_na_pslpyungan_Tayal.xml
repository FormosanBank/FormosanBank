<?xml version="1.0" ?>
<TEXT id="Wiki_Atayal_gaga’_na_pslpyungan_Tayal" xml:lang="tay" source="Atayal Wikipedia, article: gaga’_na_pslpyungan_Tayal" copyright="CC BY-SA" citation="gaga’_na_pslpyungan_Tayal. (2025, May 05). In Wikipedia [Atayal]. https://tay.wikipedia.org/wiki/gaga’_na_pslpyungan_Tayal" BibTeX_citation="@misc{Wiki_tay_gaga’_na_pslpyungan_Tayal, title = gaga’_na_pslpyungan_Tayal, year = 2025, month = May, day = 5, note = {In Wikipedia [Atayal]}, url = {https://tay.wikipedia.org/wiki/gaga’_na_pslpyungan_Tayal} }">
    <S id="0">
        <FORM kindOf="original">gaga' na pslpyungan Tayal hya' ga, gaga' na zyay' sawn uzi. nanu' iy kya qu wal naha' ginpawngan maha cyux inu' qu blaq balay na laqi' knayril lga, mutuw naha s'usa' magal squ mrhuw na squliq musa' pglaing laha musa' smzyay'. sraral balay iy musa' tmzyay' ga, mutuw si kux musa' mzyup sa ngasal na cyux ki'an laqi' knayril qasa, ru siy usa' mtama' sa bih na plahan, msqun mtama' kya squ qutux ngasal qasa. t'aring hga bali mutuw siy kal squ zyuwaw na 'nwah naha' qasa, mutuw siy pcisal sa giway iyawt kay' balay qu spcisal naha' ha, ruw kska' balay bzngi' ka ssulu' abi' kwara' qu squliq lga, mutuw yasa qu t'aring mngaga' maha ʺ'hh!ʺ qu Yutas ka 'nagal naha' ptzyay' qasa, niwan maha t'aring saku' kmal la maha qu pint'hh niya' qasa, pawngan kwara' na squliq qu maha qasa qu Nbkis qasa lga, mutuw si tmmlux kwara' mung squ kay' kay' Yutas qasa. kwara' mung squ kay' na Yutas qasa. mllagu' nanu' iy baqun sa smwayal qu laqi' knayril lga, nanu' mutuw naha' ssi' qu niwan ssrhgan naha' kay' ka ryax qasa la, ruw aring sa minsrhuw kay' qasa lga, yasa qu sawn na kay' Tayal maha mllagu' la. aring squ smwal qasa lga, t'aring kya musa' tmqsinuw ru smi' qwaw nnaga' naha' sa lpyung naha'. iy Tayal tay mkyatux hya' ga, aring smwayal lga, min'aring kya smi' qwaw la. nanu' qu zyuwaw na ryax nnaga' naha' hhuqil na qwaw qasa lga, musa' tmqsinuw kwara' qu mmlikuy hya', ga taqu cikay nyuw zmimu' maha qu inlungan naha', ruw mhuqil lqu sni' naha' qwaw lga, mutuw naha' pnblingan pawsa' kay' qu lpyung naha' , ru mutuw paysyuk uzi lqu lpyung maha wwahan mamu magal knwan qu ina' mamu la mutuw maha, gi mutuw naha' ini' pnnga bsyaq qu ryax naha'. rmanga' zyay' ga maki' kya tay mks'iya' ru mayklapay hya' ga, aring sa minsrhuw kay' qasa lga, mutuw naha' syun sa smka' kawas, ini' ga qutux kawas pinlwan naha' qasa, gi niwan zzimu' naha' sa laqi' knayril maha qu sni' naha' ryax qasa, nanu' iy skahul sa znimu' naha' smlalu' ga, mutuw naha' rngan qu niwan tnzyay' naha' qasa, nanu' yasa qu rmanga' na zyay' sawn naha'. nanu' iy lawkah smatu' nniqun qu lpyung naha' lga, mutuw msayux uzi lqu yaba' na laqi' knayril lga, mutuw p'aras kay' maha wahiy magal ina' mamu la mutw maha la. nanu' yasa lquw pnaynama' mtzyuwaw na 'agal naha' ina' la. zik na ''agal naha' ina' ga sikiy musa' kwara' qutux qalang gluw na musa' magal qasa, gi cipuq qu squliq musa' magal mga, niwan sayux rqyas na lpyung ma, sikiy khmay qu musa' ga krahu' rqyas na Yutas qasa ma. rmagal ina' nanu' iy rrasun naha' qu laqi' knayril ga nanu' sikiy maymaw tsbing lwax ru qqnryang ini' swayal ru qhlun naha' balay hmuluy ga, mutuw naha' skita' maha iyat inlungan na laqi' knayril qu 'nusa' niya' qasa, ru ktan nqu uaua' na laqi' knayril qasa lga, blaq cikay uzi qsliq niya' la. nanu' squ pkzyup blihun ngasal na yama' qu ina' ga, mutuw naha' s'agal sa pzyang pzyux 'laqi' na Yaki' mwah mnama' gmawp ga yasa qu mnhhuzyay mzyup qsahuy na ngasal qu ina'. nanu' mssli' mppsbaq kya lruw mkkhzi' kya la. tmasuq lga yasa qu t'aring maniq kya lruw mnbuw qwaw kya la. nanu' gaygbyan lga tasa qu mutuw mppqwas kya qu bbnikis hya' la.</FORM>
        <FORM kindOf="standard">gaga' na pslpyongan Tayal hya' ga, gaga' na zyay' sawn ozi. nano' iy kya qo wal naha' ginpawngan maha cyox ino' qo blaq balay na laqi' knayril lga, motow naha s'osa' magal sqo mrhow na sqoliq mosa' pglaing laha mosa' smzyay'. sraral balay iy mosa' tmzyay' ga, motow si kox mosa' mzyop sa ngasal na cyox ki'an laqi' knayril qasa, ro siy osa' mtama' sa bih na plahan, msqon mtama' kya sqo qotox ngasal qasa. t'aring hga bali motow siy kal sqo zyowaw na 'nwah naha' qasa, motow siy pcisal sa giway iyawt kay' balay qo spcisal naha' ha, row kska' balay bzngi' ka ssolo' abi' kwara' qo sqoliq lga, motow yasa qo t'aring mngaga' maha ʺ'hh!ʺ qo Yotas ka 'nagal naha' ptzyay' qasa, niwan maha t'aring sako' kmal la maha qo pint'hh niya' qasa, pawngan kwara' na sqoliq qo maha qasa qo Nbkis qasa lga, motow si tmmlox kwara' mong sqo kay' kay' Yotas qasa. kwara' mong sqo kay' na Yotas qasa. mllago' nano' iy baqon sa smwayal qo laqi' knayril lga, nano' motow naha' ssi' qo niwan ssrhgan naha' kay' ka ryax qasa la, row aring sa minsrhow kay' qasa lga, yasa qo sawn na kay' Tayal maha mllago' la. aring sqo smwal qasa lga, t'aring kya mosa' tmqsinow ro smi' qwaw nnaga' naha' sa lpyong naha'. iy Tayal tay mkyatox hya' ga, aring smwayal lga, min'aring kya smi' qwaw la. nano' qo zyowaw na ryax nnaga' naha' hhoqil na qwaw qasa lga, mosa' tmqsinow kwara' qo mmlikoy hya', ga taqo cikay nyow zmimo' maha qo inlongan naha', row mhoqil lqo sni' naha' qwaw lga, motow naha' pnblingan pawsa' kay' qo lpyong naha' , ro motow paysyok ozi lqo lpyong maha wwahan mamo magal knwan qo ina' mamo la motow maha, gi motow naha' ini' pnnga bsyaq qo ryax naha'. rmanga' zyay' ga maki' kya tay mks'iya' ro mayklapay hya' ga, aring sa minsrhow kay' qasa lga, motow naha' syon sa smka' kawas, ini' ga qotox kawas pinlwan naha' qasa, gi niwan zzimo' naha' sa laqi' knayril maha qo sni' naha' ryax qasa, nano' iy skahol sa znimo' naha' smlalo' ga, motow naha' rngan qo niwan tnzyay' naha' qasa, nano' yasa qo rmanga' na zyay' sawn naha'. nano' iy lawkah smato' nniqon qo lpyong naha' lga, motow msayox ozi lqo yaba' na laqi' knayril lga, motow p'aras kay' maha wahiy magal ina' mamo la motw maha la. nano' yasa lqow pnaynama' mtzyowaw na 'agal naha' ina' la. zik na ''agal naha' ina' ga sikiy mosa' kwara' qotox qalang glow na mosa' magal qasa, gi cipoq qo sqoliq mosa' magal mga, niwan sayox rqyas na lpyong ma, sikiy khmay qo mosa' ga kraho' rqyas na Yotas qasa ma. rmagal ina' nano' iy rrason naha' qo laqi' knayril ga nano' sikiy maymaw tsbing lwax ro qqnryang ini' swayal ro qhlon naha' balay hmoloy ga, motow naha' skita' maha iyat inlongan na laqi' knayril qo 'nosa' niya' qasa, ro ktan nqo oaoa' na laqi' knayril qasa lga, blaq cikay ozi qsliq niya' la. nano' sqo pkzyop blihon ngasal na yama' qo ina' ga, motow naha' s'agal sa pzyang pzyox 'laqi' na Yaki' mwah mnama' gmawp ga yasa qo mnhhozyay mzyop qsahoy na ngasal qo ina'. nano' mssli' mppsbaq kya lrow mkkhzi' kya la. tmasoq lga yasa qo t'aring maniq kya lrow mnbow qwaw kya la. nano' gaygbyan lga tasa qo motow mppqwas kya qo bbnikis hya' la.</FORM>
    </S>
</TEXT>