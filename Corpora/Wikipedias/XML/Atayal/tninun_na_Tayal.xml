<?xml version="1.0" ?>
<TEXT id="Wiki_Atayal_tninun_na_Tayal" xml:lang="tay" source="Atayal Wikipedia, article: tninun_na_Tayal" copyright="CC BY-SA" citation="tninun_na_Tayal. (2025, May 05). In Wikipedia [Atayal]. https://tay.wikipedia.org/wiki/tninun_na_Tayal" BibTeX_citation="@misc{Wiki_tay_tninun_na_Tayal, title = tninun_na_Tayal, year = 2025, month = May, day = 5, note = {In Wikipedia [Atayal]}, url = {https://tay.wikipedia.org/wiki/tninun_na_Tayal} }">
    <S id="0">
        <FORM kindOf="original">skahul sa snbilan tcinun na tayal aring sraral hya' ga, kahul sa pinuhi' naha' nanak kgi ru pnuka' naha' nanak qu galan naha' tcinun naha'. ru maki' sa qnxan na kknayril qu tminun qani ga kya nanak uzi qutux spzyang krahu' balay ggalan kkrhwan lalu' naha'uzi, gi iyat nanak maha musa naha' lhingan 'mubuy qu zyuwaw na ini' kngungu' m'uy, ru smlhani' sa kinbbaqan tminun na qba' naha' nanak, tmwang uzi muzit squ rruzyu' na tcinun naha', pkaykita' squ qinbbaqan naha' ru kinkrhwan ttrhwan na lalu' naha' sa qalang naha' uziy. spwah naha' squ snyan naha' inlungan pkaykita' saqu tninun naha' qani ga, mzyay' su' nqu mmlikuyka pkaykita' sa kinmawtuxan naha' squ zyuwaw na tmrrgyax uzi, spwah naha' squ tminun qani smbbaq maha gmluw sa tuqi Gaga' na tcinun, ru musa' pqasun na Utux babaw hinqilan naha', ru musa' 'nblayqun maras sa qalang na 'tuxan na Utux kinbkaysan maha qu inllungan naha' qani. nanu' qu pptzyuwaw na tmwwazyay qani ga iyat nanak aring squ mmuhi' kgiy nanak, kwara' qu pptzyuwaw nya' uzi ga nanu' qu sm'ung kgiy, ru kmkgiy, ru tmnnuka' lru tmwwazyay qani ga, msncyugal qu ppcyuwagan niya' qnai. t'aring balay ka sm'ung kgiy qu smilay abaw kgiy, ru kmkgiy, ru smli' nuka' ru pgyan naha'. babaw niya' lga pglgan naha' tmahuk sa paqi' ru qbuli' gi aki' plquwi' ru pshnuk squ nuka', nanu' pgyan naha' lawzi lru yasa qu pknkawn naha' kya la, nanu' pinknuka' nah alga, pkbkuzyun naha' lru m'bkuy kya la. babaw niya' lga bcirun naha' lru m'plquwi' na wazyay balay kya lru plawsan naha' la, pinlawsan naha' lga yasa qu skun naha' kya ka plquwi' na wazyay' kya la. nanu' qu skplquwi' na wazyzy ka qbuli' qasa uzi ga, mutuw naha' swazyaw sa qhuniq na qapu' rgyax, yasa qu spzyang blaq na qbuli, ru nanu' sglgun naha' tmahuk kya qbuli' squ wazyay qasa lru qwaxan naha' na qsya' lru sprahiy naha'sa rruma' ru pgyan naha' ini' ga mkmawpuw gyax siy naha' ani prahiy kya tanux, yasa qu mutuw plquwi' kya lqu wazyay la. nanu' qu qmamas sa qmaci' hya' ga, mkmqalux ru maymtalah, ru maylhmiq na sayqmaci' ktancyugal qani qu qinmasan naha' sraral hiya'. nanu' qu pptzyuwaw na qmamas sa wazyay qani ga, nanu' qu qhuniq ru qmaci'qani ka iyat pinmuhi' na 'tayal qani. Ga gaygazyun naha' tm'tu' qu qmaci' han, ru yaqu rima' naha' snli' qbuli' na qapu' pglgun naha' tmahuk hru sxun naha' la, nanu' qu smxu' qasa qu cyuw tmrang mqqzyu' kya' la. nanu' iy tminun ga mutuw naha' ssamaw sa rhzyal ru yasa si giruh mthzyuk squ sinamaw naha' rhzyal qasa tminun, kahul sa rngu' qmpul qawngu' na kakay naha' squ snru' na hwinuk naha' tminun. nanu' qu qayqaya' na tminun hya' ga, nanu' yaqu zinthungan naha' qhuniq ki'a 75~80㎝ kinqruzyux nya' ka qawngu' , ru qinlsayan naha' wazyay, ru bgira' , ru ikus , ru bzinuq , ru qusul , ru tkuran , ru wakil kwara' qani. qani hya' ga yasa qu pinsbaq balay tcinun na 'tayal aring kinbkaysan, nanu' qu tninun naha'hya' lga, ktan ga yan nqu wal mstnaq mtkkiy na tuqiy ktan cin ninun naha', nanu' qu tninun naha' uzi ga mr'ru' ru khmay ktan mutuw naha' galan hhilaw. kya uzi qu ptpngawn naha' tminun, ru kya uzi qu lnamu' tcinun naha' ru phtgun naha' tay babaw lmamu' tminun, zzihung balay ru pzyux hazi' lmlamu' biru' niya' ktan qu tcinun naha' qasa, yani qu pplkusun naha' iy kya qu krahu' na zyuwaw qasa hya'.</FORM>
        <FORM kindOf="standard">skahol sa snbilan tcinon na tayal aring sraral hya' ga, kahol sa pinohi' naha' nanak kgi ro pnoka' naha' nanak qo galan naha' tcinon naha'. ro maki' sa qnxan na kknayril qo tminon qani ga kya nanak ozi qotox spzyang kraho' balay ggalan kkrhwan lalo' naha'ozi, gi iyat nanak maha mosa naha' lhingan 'moboy qo zyowaw na ini' kngongo' m'oy, ro smlhani' sa kinbbaqan tminon na qba' naha' nanak, tmwang ozi mozit sqo rrozyo' na tcinon naha', pkaykita' sqo qinbbaqan naha' ro kinkrhwan ttrhwan na lalo' naha' sa qalang naha' oziy. spwah naha' sqo snyan naha' inlongan pkaykita' saqo tninon naha' qani ga, mzyay' so' nqo mmlikoyka pkaykita' sa kinmawtoxan naha' sqo zyowaw na tmrrgyax ozi, spwah naha' sqo tminon qani smbbaq maha gmlow sa toqi Gaga' na tcinon, ro mosa' pqason na Utox babaw hinqilan naha', ro mosa' 'nblayqon maras sa qalang na 'toxan na Utox kinbkaysan maha qo inllongan naha' qani. nano' qo pptzyowaw na tmwwazyay qani ga iyat nanak aring sqo mmohi' kgiy nanak, kwara' qo pptzyowaw nya' ozi ga nano' qo sm'ong kgiy, ro kmkgiy, ro tmnnoka' lro tmwwazyay qani ga, msncyogal qo ppcyowagan niya' qnai. t'aring balay ka sm'ong kgiy qo smilay abaw kgiy, ro kmkgiy, ro smli' noka' ro pgyan naha'. babaw niya' lga pglgan naha' tmahok sa paqi' ro qboli' gi aki' plqowi' ro pshnok sqo noka', nano' pgyan naha' lawzi lro yasa qo pknkawn naha' kya la, nano' pinknoka' nah alga, pkbkozyon naha' lro m'bkoy kya la. babaw niya' lga bciron naha' lro m'plqowi' na wazyay balay kya lro plawsan naha' la, pinlawsan naha' lga yasa qo skon naha' kya ka plqowi' na wazyay' kya la. nano' qo skplqowi' na wazyzy ka qboli' qasa ozi ga, motow naha' swazyaw sa qhoniq na qapo' rgyax, yasa qo spzyang blaq na qboli, ro nano' sglgon naha' tmahok kya qboli' sqo wazyay qasa lro qwaxan naha' na qsya' lro sprahiy naha'sa rroma' ro pgyan naha' ini' ga mkmawpow gyax siy naha' ani prahiy kya tanox, yasa qo motow plqowi' kya lqo wazyay la. nano' qo qmamas sa qmaci' hya' ga, mkmqalox ro maymtalah, ro maylhmiq na sayqmaci' ktancyogal qani qo qinmasan naha' sraral hiya'. nano' qo pptzyowaw na qmamas sa wazyay qani ga, nano' qo qhoniq ro qmaci'qani ka iyat pinmohi' na 'tayal qani. Ga gaygazyon naha' tm'to' qo qmaci' han, ro yaqo rima' naha' snli' qboli' na qapo' pglgon naha' tmahok hro sxon naha' la, nano' qo smxo' qasa qo cyow tmrang mqqzyo' kya' la. nano' iy tminon ga motow naha' ssamaw sa rhzyal ro yasa si giroh mthzyok sqo sinamaw naha' rhzyal qasa tminon, kahol sa rngo' qmpol qawngo' na kakay naha' sqo snro' na hwinok naha' tminon. nano' qo qayqaya' na tminon hya' ga, nano' yaqo zinthongan naha' qhoniq ki'a 75~80㎝ kinqrozyox nya' ka qawngo' , ro qinlsayan naha' wazyay, ro bgira' , ro ikos , ro bzinoq , ro qosol , ro tkoran , ro wakil kwara' qani. qani hya' ga yasa qo pinsbaq balay tcinon na 'tayal aring kinbkaysan, nano' qo tninon naha'hya' lga, ktan ga yan nqo wal mstnaq mtkkiy na toqiy ktan cin ninon naha', nano' qo tninon naha' ozi ga mr'ro' ro khmay ktan motow naha' galan hhilaw. kya ozi qo ptpngawn naha' tminon, ro kya ozi qo lnamo' tcinon naha' ro phtgon naha' tay babaw lmamo' tminon, zzihong balay ro pzyox hazi' lmlamo' biro' niya' ktan qo tcinon naha' qasa, yani qo pplkoson naha' iy kya qo kraho' na zyowaw qasa hya'.</FORM>
    </S>
</TEXT>