<TEXT id="Wiki_Atayal_â€™â€™bul_minhuqil" xml:lang="pwn" source="" copyright="" citation="" BibTeX_citation="">
    <S id="0">
        <FORM>bul minhuqil gaga' na Tayal ka ssatu' naha' minhuqil. srarai hya' ga kya qu mhuqil ngasal ga mutuw naha' si 'bliy kya zik na sakaw ka 'nbyan naha'. nanu' qu ''bul naha' hya' sraral ga, mutuw naha' skayhuy sa tntnaq ptmawn kinglabang niya' ru kinzzik niya'. nanu' 'blun naha' lga, psqzyupun naha' qu qba' niya' ru kakay niya', ru sbun naha' na tzyu' ru pala', gi kana ptgubah maha lmnglung, ru 'nblayqun naha' ptama' sa qsahuy na kinhuyan naha' ka bling qasa. pbuling hnway nanu' qu mkszyuwaw mhuqil tay tanux ka mtakuy musa' hlahuy, ini' ga, wayal kutan na paris naha' musa' mtciriq hya' ga, mutuw naha' si hknyaniy sa mtkzyuw na rhzyal, ru si naha' 'tuwiy btunux, ini' ga si naha' 'tuy na 'b'ababaw. ru baqun kknayril naha' maki' ngasal lga, mutuw naha' sbun kwara' qu lukus naha' ru bning naha' qayqaya' ru s'usa' naha' pbuling tay qqnahi', yasa qu sun kay' Tayal maha musa' pbuling hnway sun naha'. buqul na qalang mwah qu Gipun lga, kya qu yaqih naha' iyal ktan balay ka Gaga' na matas rqyas, ru Gaga' na qmap g'nux, ru Gaga' na hmuluy knayril, ru nanu' ka Gaga' ' tayal ka siy naha' 'bliy sa zik sakaw qaniy ga skahul naha' mere maha laxan qu yan nasa ka yaqih na Gaga' la. nanu' qu ''bul sa minhuqil hiya' lga, ssi' na Gipun squ hhalan hmngu' minhuqil ka Kokyo Hakaba' sun naha' qasa la. mbahing mbasiq nanu' squ min'aring hga, ana naha' halan 'mbul sa sni' Gipun ka hakaba' ga. mutuw naha' ptmawn 'mbul na, babaw nya' lga psbaqan na Gipun maha musa' yaqih hnuqil naha' la, 'nblaq p'abi' aki' blaq hnuqil naha' maha ru yasa qu p'byun naha' 'mbul kya la, aw' ga mutuw naha' si pknhhyu'iy musa' 'mbul sa musa' 'mbul hya' gi psaniq ktan na squliq maha qu Gaga' na Tayal sraral hya', ru mutuw naha' si sbuy na pala'.</FORM>
    </S>
</TEXT>
