<?xml version="1.0" ?>
<TEXT id="Wiki_Atayal_gaga_na_p’umah_cyoli" xml:lang="pwn" source="Paiwan Wikipedia, article: gaga_na_p’umah_cyoli" copyright="CC BY-SA" citation="gaga_na_p’umah_cyoli. (2024, November 18). In Wikipedia [Paiwan]. https://pwn.wikipedia.org/wiki/gaga_na_p’umah_cyoli" BibTeX_citation="@misc{Wiki_pwn_gaga_na_p’umah_cyoli, title = gaga_na_p’umah_cyoli, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/gaga_na_p’umah_cyoli} }">
    <S id="0">
        <FORM>gaga na p'umah cyoli gaga yow na p'umah Tayal lela hiya, ro cpiyang mwah p'yanux Tayal ga knahun p'umah cnloman ta mayah, ro mluyak ro mleh 'cyux, ro rami k'man knutan ta, nanu yaca, tugan yow kwe nya pkita p'yanux ita knahun innagan ta ita Tayal, nanak ga nyan si ubuy yow na gaga Klahang alang ro gaga na Snhyan, ini nbah c'alax yow naha. bkgan ga nya s'utux baley na yow. cyoli' Tayal ga kba' s'mlutux Lutux bkis, knita ta yow na bhoyow knlahan ro tkleh pnbahu ga knahun nya knhangan na Lutux ro nya phogun na Lutux. nanu yaca , maki iyik na klhangan ta sn'asan na ryax kwe, gaga na p'umah kwe ga pyangan maki ci yow nya, yani ci gaga na Smyatu, gaga na Kloh, gaga na Cmyus knlahang ta, kruma ga kba' ta cmyus kayal ro msina 'walax, cmyus ngahi, ro cmyus pho'yin kuy, nanu yaca, kwara mwah pgleng klahang sn'asan na ryax kwe ga mrhow bnkisan ta ga mwah maras, suruw nya laga utux utux sali ga mrhow sali nya nanak mwah pgleng mlahang gaga na Cmyus. tbcyun ta knita yow na mwah p'yanux Tayal bih llyung Klesan, mlyuak ro mleh 'cyux ga, tyagan na mlikuy, yow na gaga p'umah kwe ga musa skura kwara piying ro knkahan mnayang ro slyat k'man ro khoni', yow na gaga p'umah skura knerin hiya ga yani yow na muhi ghap mlamu, momah ro kmloh tyagan naha. nanu yaca mlikuy ga ini row sbaley yow na alang ro ini mlyuak ro ini mleh 'cyux ga musa p'umah mayah uy. ana ga baley ci yow na p'umah mayah kwe ga knerin naha mwah mtiyow. gaga yow na p'umah Tayal bih llyung Klesan kya ga, mnanak knahun snlyat ro cinloman na pn'mahan, kwara knhangan yow pn'mahan na gaga sn'asan ga maki yow naha skura lmyun kwe. tbcyan ta pnba' iyik yow na gaga p'umah hiya ga aring tlmom mayah ro mnayang, t'aring Tmubox pnhyan, klahang smreyu, kmloh ,ro tmwang ta puhi, ro sbayux ta, ro hngyun ta urow mtiyow, kwe ga 'txan balaey yow na pn'mahan, lmom ro mnayang kwe ga t'aring na ptyagan, kilgan ptyagan hiya ga gmwayow ta urow laman, tmutu ta khoni' ro smlyat, lomun ta khoni' knutan ta, ro skbaley ta tatak, ro beta t'aring ta mnayang. yow na gmwayow ta urow hiya ga nya ini tna' urow, ungat knkahan na urow lela, nya msina cn' nlwan ta, ro pkita gaga glgan, knahun tkkoh urow gnwayaw ta, si ga hkani ta urow nya skura bwan na wagi ro nya kyupan behuy, musa maki knkahan na urow ta, ro sb'nux na urow, urow gnwayaw knahun nglung na ita hiya ga siga ksobih mbinah ta mwah sali, piyang myasa ci ga ksobih show ta 'sya, urow cnyan naha y' aya hnuyil bkisan ta ga ini ci p'mahi baley. gaga yow na p'umah Tayal ga ini hmtiy posa built xiryo twang klokah na urow, nanu yaca urow tyagan ta kya, ha'yiy payat ro magan kawas laga musa ungat klkahan na urow la, nanu yaca siga musa hkangi mgi'as na urow lwey, mnra' naha urow lela ga phngyun naha, babow yow ga nya pkita maha nanu gaga na m'ra urow Tayal bih llyung Klesan: te utux kawas ga knahun gi'as ro myasa ci urow nya, nanu yaca muhi ta layan lama. te sa'ing kawas ga tmubux ta lmyun ro muhi ta pagey m'ma, 'txan knloh laga inbuyan ta muhi ngahi la. te tugan kawas hiya ga ptna' p'mahan na utux kawas. te magan kawas hiya ga, knahun wayal moyey pnmahan ta urow ro phngyun ta, pnhyan ta khoni' iboh mwah ptwang built nya slokah urow lwey, ini ga pnhyan ta kba' kbwey khoni' binah uy. kryax kryax hngyun ta urow ga kya ha'yiy tugan, ini ga magan kawas, ryax haca ga hkani ta gi'as na urow ro puhi ta mlamu na pnmahan, mnaga ta wa myasa ro maki knkahan na urow ta lela laga, buyun ta ps'yunow momah lwey. sp'umah urow Tayal bih llyung Klesan ga sble'un naha yow na urow, cka pnmahan urow ga twangan muhi binah pnbahu', yow kwe ga suruw utux byating masu' ta muhi lmyun laga, cka nya ga twangan ta muhi tetun ro layan uy, masu' knloh laga ba'un kloh pnhyan ta, ro kloh ta tnwang ta muhi cka na pnhyan uy. ana su beta' micu kwara yow na pnmahan ga tna' kya kwara na. nanak hetan ta yow pnuhi ta 'ryux paris ro biwak, kwara pnuhi ta gaga na pnmahan Tayal bih llyung Klesan kya ga p'yugun ta muhi pnbahu ro cka pnmahan ga twang ta muhi binah na pbahu uy.</FORM>
    </S>
</TEXT>
