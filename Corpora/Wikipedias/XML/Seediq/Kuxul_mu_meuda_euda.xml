<?xml version="1.0" ?>
<TEXT id="Wiki_Seediq_Kuxul_mu_meuda_euda" xml:lang="trv" source="Seediq Wikipedia, article: Kuxul_mu_meuda_euda" copyright="CC BY-SA" citation="Kuxul_mu_meuda_euda. (2025, May 05). In Wikipedia [Seediq]. https://trv.wikipedia.org/wiki/Kuxul_mu_meuda_euda" BibTeX_citation="@misc{Wiki_trv_Kuxul_mu_meuda_euda, title = Kuxul_mu_meuda_euda, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Kuxul_mu_meuda_euda} }">
    <S id="0">
        <FORM kindOf="original">= Kuxul mu meuda euda = Mnsa ka bubu mu&quot;ini bi gdma kdjiyax ka yabung mu nii, egu bi ka kuxul na meuda, Saw ka qmita nanaq patas ni dreybi, smbu teynnaw, saw ka rmgrig ni tminun pala,saw ka smgealu swayi na qrijil ni swayi na snaw, smsik dxgal ni sminaw uqan tnsapah uri, musa nanaq miing dangi thiyan na hmrapas&quot;, yasa kuxul mu bi meuda ka euda nii. Kiya ni prngaw ku kuxul mu meuda euda hini ha. Tgkingal kuxul mu meuda o kiya ka&quot;qmita patas&quot;, yasa pkla seejiq ana manu ka pnatas ruwan patas hiya, tduwa ku sluhay egu pnatas, klaun mu ka endaan dseejiq uri, qnita mu o patas tmgsa knan &quot;shuya muda qmpah ? &quot;, kiya ka musa niqan bi ririh na ka qnpah. &quot;Shuya mudus babaw dxgal ni shuya gmealu quri qrinuc seejiq ? &quot;, kiya ka musa malu bi ka kndsan ta babaw dxgal . Wada egu bi ka qntaan mu patas da, kiya ni egu nanaq ka wada mu klaun ddaun uri da . Kiya ni musa ku kmbarux egu hari patas qtaaun mu kdjiyax, ana saw knuwan nasi niqan jiyax mu o smkuxul ku mangal patas ni qtaun mu. Tgdha kuxul mu meuda o kiya ka&quot;rmgrig ni tminun pala&quot;, sapah pyasan mu niqan emptgsa tmgsa mnan laqi meuyas &quot;mgrig ni tminun pala&quot;, mgrig nami grig rudan sbiyaw, saw ka siyo siyo si…ni ohnay ohnay yaku o Yabung Miquy…Duri tminun nami egu pala sluun nami lubuy pila, lubuy patas, bunuh tunux ni lukus uri…, endaan rudan sbiyaw ka euda nii, niqan bi ririh na.Tdhuun bi seejiq isil alang ka tninun ta pala. Kndadax hini mkla ku egu endaan rudan sbiyaw, mkla ku mgrig ni tminun pala uri, kiya ni dhuq sayang smkuxul ku bi mgrig ni tminung pala . Tgtru kuxul mu meuda euda o kiya ka&quot;smsik dxgal ni sminaw uqan tnsapah&quot;, ruwan sapah mu yasa yaku ka pusu bi qbsuran laqi qrijil, bubu mu paah ku laqi ciway siida, tgsaan ku na&quot;shuya kmaraw sapah ni shuya sminaw qngqaya ?&quot;, kiya ni musa malu bi nniqan ka sapah sun. Asi ku ka dmayaw kmaraw sapah kdjiyax, ssikun mu ni iyux mu pkmalu kana ka dxgal, kragun mu ka tqiyan ni hpuyan ni stmayan lupung ni dangi miyah tuhuy sapah, dxgal nganguc ni uyung o ssikun mu kdjiyax uri. Kmalu mu sminaw kana ka uqan pratu ni hpuyan uqan, kiya ka mdudug ni tmdahu bi knan ka tama mu, kiya ni smkuxul ku meuda &quot;smsik dxgal ni sminaw uqan tnsapah mu&quot;. Ruwan sapah mu sbliqun mu bi kdjiyax, ini mu bi ksrudu. Sayang gaga ku meuyas sapah pyasan kska, ana egu ka pyasun mu patas, mtna na hiya ini ku ksuraw,smkuxul ku bi qmita patas ni seupu ku mgrig thiyan mu meuyas sapah pyasan mu hiya ni tminun nami uri. Duri smsik ni kmaraw nniqan o asi ka qulung ddaun uri. Kiya ka ana ima,qmita knan sgealu ku dha balay , yaku o sun dha &quot;kiya ka laqi meuyas balay&quot;ana knuwan uxay mu bi kpriyux ka euda mu saw nii.</FORM>
        <FORM kindOf="standard">= Koxol mo meoda eoda = Mnsa ka bobo mo&quot;ini bi gdma kdjiyax ka yabong mo nii, ego bi ka koxol na meoda, Saw ka qmita nanaq patas ni dreybi, smbo teynnaw, saw ka rmgrig ni tminon pala,saw ka smgealo swayi na qrijil ni swayi na snaw, smsik dxgal ni sminaw oqan tnsapah ori, mosa nanaq miing dangi thiyan na hmrapas&quot;, yasa koxol mo bi meoda ka eoda nii. Kiya ni prngaw ko koxol mo meoda eoda hini ha. Tgkingal koxol mo meoda o kiya ka&quot;qmita patas&quot;, yasa pkla seejiq ana mano ka pnatas rowan patas hiya, tdowa ko slohay ego pnatas, klaon mo ka endaan dseejiq ori, qnita mo o patas tmgsa knan &quot;shoya moda qmpah ? &quot;, kiya ka mosa niqan bi ririh na ka qnpah. &quot;Shoya modos babaw dxgal ni shoya gmealo qori qrinoc seejiq ? &quot;, kiya ka mosa malo bi ka kndsan ta babaw dxgal . Wada ego bi ka qntaan mo patas da, kiya ni ego nanaq ka wada mo klaon ddaon ori da . Kiya ni mosa ko kmbarox ego hari patas qtaaon mo kdjiyax, ana saw knowan nasi niqan jiyax mo o smkoxol ko mangal patas ni qtaon mo. Tgdha koxol mo meoda o kiya ka&quot;rmgrig ni tminon pala&quot;, sapah pyasan mo niqan emptgsa tmgsa mnan laqi meoyas &quot;mgrig ni tminon pala&quot;, mgrig nami grig rodan sbiyaw, saw ka siyo siyo si…ni ohnay ohnay yako o Yabong Miqoy…Dori tminon nami ego pala sloon nami loboy pila, loboy patas, bonoh tonox ni lokos ori…, endaan rodan sbiyaw ka eoda nii, niqan bi ririh na.Tdhoon bi seejiq isil alang ka tninon ta pala. Kndadax hini mkla ko ego endaan rodan sbiyaw, mkla ko mgrig ni tminon pala ori, kiya ni dhoq sayang smkoxol ko bi mgrig ni tminong pala . Tgtro koxol mo meoda eoda o kiya ka&quot;smsik dxgal ni sminaw oqan tnsapah&quot;, rowan sapah mo yasa yako ka poso bi qbsoran laqi qrijil, bobo mo paah ko laqi ciway siida, tgsaan ko na&quot;shoya kmaraw sapah ni shoya sminaw qngqaya ?&quot;, kiya ni mosa malo bi nniqan ka sapah son. Asi ko ka dmayaw kmaraw sapah kdjiyax, ssikon mo ni iyox mo pkmalo kana ka dxgal, kragon mo ka tqiyan ni hpoyan ni stmayan lopong ni dangi miyah tohoy sapah, dxgal ngangoc ni oyong o ssikon mo kdjiyax ori. Kmalo mo sminaw kana ka oqan prato ni hpoyan oqan, kiya ka mdodog ni tmdaho bi knan ka tama mo, kiya ni smkoxol ko meoda &quot;smsik dxgal ni sminaw oqan tnsapah mo&quot;. Rowan sapah mo sbliqon mo bi kdjiyax, ini mo bi ksrodo. Sayang gaga ko meoyas sapah pyasan kska, ana ego ka pyason mo patas, mtna na hiya ini ko ksoraw,smkoxol ko bi qmita patas ni seopo ko mgrig thiyan mo meoyas sapah pyasan mo hiya ni tminon nami ori. Dori smsik ni kmaraw nniqan o asi ka qolong ddaon ori. Kiya ka ana ima,qmita knan sgealo ko dha balay , yako o son dha &quot;kiya ka laqi meoyas balay&quot;ana knowan oxay mo bi kpriyox ka eoda mo saw nii.</FORM>
    </S>
</TEXT>