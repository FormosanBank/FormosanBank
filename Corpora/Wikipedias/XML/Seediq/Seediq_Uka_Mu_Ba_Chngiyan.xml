<?xml version="1.0" ?>
<TEXT id="Wiki_Seediq_Seediq_Uka_Mu_Ba_Chngiyan" xml:lang="trv" source="Seediq Wikipedia, article: Seediq_Uka_Mu_Ba_Chngiyan" copyright="CC BY-SA" citation="Seediq_Uka_Mu_Ba_Chngiyan. (2025, May 05). In Wikipedia [Seediq]. https://trv.wikipedia.org/wiki/Seediq_Uka_Mu_Ba_Chngiyan" BibTeX_citation="@misc{Wiki_trv_Seediq_Uka_Mu_Ba_Chngiyan, title = Seediq_Uka_Mu_Ba_Chngiyan, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Seediq_Uka_Mu_Ba_Chngiyan} }">
    <S id="0">
        <FORM kindOf="original">= Seediq Uka Mu Ba Chngiyan = Seediq uka mu bale chngiyan bobo dheran nii we tama mu rudan. Anu ka sgaalu ku na riyung ka tama mu rudan, ani maanu ka klaun na duri, irih so heya ka mptgesa mu mnugaya bale. Wada mbhege bale ka snuunux na tama mu rudan di, so ba huda mtaso qtaan. Bbaro ba ka uban na doriq tama mu rudan, mtumun ma lmedax qtaan ka gagi na dowriq duri, mdrumuc ba qmeepah ma mosa lmiqu duri, rseno ba bale ka heya. Paru ba hnyegan na tama mu rudan, ani naq wada mmsepac kmxalan ka knkawas na di we, mbeyax bale ka hei na dungan. Rmengo yaku ka tama mu texal &quot; mosa supi ciida ka tama su rudan we, mnosa mccebu pncbuwan kesun „mmsepac daha teru‟ wa, kika mkrkere ba hei na betaq saya dungan &quot;. Dehuk saya, tama mu rudan mgrbu bale mtutuy klaali, mapa tokan ma smiruy slmadac hginuk na, mosa rmigo neepah, qmita sama pnhuma na, cwaqan na qsiya ma blebil speriq hmneru ssiyo sama, eyux pkdakil sama pnhuma na, ado so egu hari ka pnryuxan na pila, ddanga na yami laqi ye mesa lmngelung peni. Mesa ka tama mu rudan,&quot;hani pnhuma ka sama nii we, asi ka so dmanga laqi rabu qmlahang mesa, kika maha malu ka kndkilan na denu. Paru de brigun ma pryuxun egu pila spuuyas mu yamu, eyux maku pgkela so patis ka bobo na. So kiya de maha nami mqaras bale ka yami rdrudan duri denu .&quot;So nii gnaalu na tnsapah ka tama mu rudan, heya ka pusu nami ba rudan, heya ka tdhegan nami ba smluhe ndaan rudan cbeyo duri. Niqan kingal ali, mgrebu ku bale tutuy duri, smnegul ku bukuy na tama mu rudan, mosa neepah ga na phmaan macu dgiyaq baro. Dehuk nami tnkuyan na macu de, pkriyak ka hido meyah smterung yami duri di. Ciida, asi ku osa cceka macu ma bbilun mu ka negul llawa puruc, &quot;karah! karah &quot;mesa mhrenang, wada asi skiya kanna ka puruc cceka tnkuyan macu hiya, qrasun mu bale ka ali nii. Ma mosa ku mqiri qapi qolic pnaha na tama mu rudan, ini qbsiyaq, &quot;tama rudan~ tama rudan~, gaga tdiyan da qolic nii, nhari hari&quot;, mesa ku lmawa, mqaras ku ba tmara tama mu rudan .&quot;akedu! keyan bale knparu &quot;mesa ka tama mu rudan. Ciida, tmgesa yaku ka tama mu rudan&quot;Pihu, pgeeguy kesun daha ka qolic meniq neepah ma tbleyaq mekan pnhmaan, heya ka pqhedu mekan pnhmaan seediq, kika qpiyun daha. Laqi rseno Seediq we, asi ka mkela posa qapi, kiya ka uxe pkuure tnsapah denu&quot;. Tgsaan ku na huwa mesa qmapi qolic ka tama mu rudan ma, tgsaan ku na smalu behing duri, yahun msange meyah neepah. So nii ka tama mu rudan, tdhuun mu bale, uxe mu ba chngiyun ani betaq knuwan.</FORM>
        <FORM kindOf="standard">= Seediq Uka Mo Ba Chngiyan = Seediq oka mo bale chngiyan bobo dheran nii we tama mo rodan. Ano ka sgaalo ko na riyong ka tama mo rodan, ani maano ka klaon na dori, irih so heya ka mptgesa mo mnogaya bale. Wada mbhege bale ka snoonox na tama mo rodan di, so ba hoda mtaso qtaan. Bbaro ba ka oban na doriq tama mo rodan, mtomon ma lmedax qtaan ka gagi na dowriq dori, mdromoc ba qmeepah ma mosa lmiqo dori, rseno ba bale ka heya. Paro ba hnyegan na tama mo rodan, ani naq wada mmsepac kmxalan ka knkawas na di we, mbeyax bale ka hei na dongan. Rmengo yako ka tama mo texal &quot; mosa sopi ciida ka tama so rodan we, mnosa mccebo pncbowan keson „mmsepac daha tero‟ wa, kika mkrkere ba hei na betaq saya dongan &quot;. Dehok saya, tama mo rodan mgrbo bale mtotoy klaali, mapa tokan ma smiroy slmadac hginok na, mosa rmigo neepah, qmita sama pnhoma na, cwaqan na qsiya ma blebil speriq hmnero ssiyo sama, eyox pkdakil sama pnhoma na, ado so ego hari ka pnryoxan na pila, ddanga na yami laqi ye mesa lmngelong peni. Mesa ka tama mo rodan,&quot;hani pnhoma ka sama nii we, asi ka so dmanga laqi rabo qmlahang mesa, kika maha malo ka kndkilan na deno. Paro de brigon ma pryoxon ego pila spooyas mo yamo, eyox mako pgkela so patis ka bobo na. So kiya de maha nami mqaras bale ka yami rdrodan dori deno .&quot;So nii gnaalo na tnsapah ka tama mo rodan, heya ka poso nami ba rodan, heya ka tdhegan nami ba smlohe ndaan rodan cbeyo dori. Niqan kingal ali, mgrebo ko bale totoy dori, smnegol ko bokoy na tama mo rodan, mosa neepah ga na phmaan maco dgiyaq baro. Dehok nami tnkoyan na maco de, pkriyak ka hido meyah smterong yami dori di. Ciida, asi ko osa cceka maco ma bbilon mo ka negol llawa poroc, &quot;karah! karah &quot;mesa mhrenang, wada asi skiya kanna ka poroc cceka tnkoyan maco hiya, qrason mo bale ka ali nii. Ma mosa ko mqiri qapi qolic pnaha na tama mo rodan, ini qbsiyaq, &quot;tama rodan~ tama rodan~, gaga tdiyan da qolic nii, nhari hari&quot;, mesa ko lmawa, mqaras ko ba tmara tama mo rodan .&quot;akedo! keyan bale knparo &quot;mesa ka tama mo rodan. Ciida, tmgesa yako ka tama mo rodan&quot;Piho, pgeegoy keson daha ka qolic meniq neepah ma tbleyaq mekan pnhmaan, heya ka pqhedo mekan pnhmaan seediq, kika qpiyon daha. Laqi rseno Seediq we, asi ka mkela posa qapi, kiya ka oxe pkoore tnsapah deno&quot;. Tgsaan ko na howa mesa qmapi qolic ka tama mo rodan ma, tgsaan ko na smalo behing dori, yahon msange meyah neepah. So nii ka tama mo rodan, tdhoon mo bale, oxe mo ba chngiyon ani betaq knowan.</FORM>
    </S>
</TEXT>