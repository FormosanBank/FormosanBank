<?xml version="1.0" ?>
<TEXT id="Wiki_Seediq_Suguk" xml:lang="pwn" source="Paiwan Wikipedia, article: Suguk" copyright="CC BY-SA" citation="Suguk. (2024, December 07). In Wikipedia [Paiwan]. https://pwn.wikipedia.org/wiki/Suguk" BibTeX_citation="@misc{Wiki_pwn_Suguk, title = Suguk, year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/Suguk} }">
    <S id="0">
        <FORM kindOf="original">= Suguk = Spriq ka "suguc" ksun, ida kuxul bi hrpasun lqlaqi mniq alang dgiyaq daya ni mniq ssiyaw alang breenux. Ana nanaq saw drudan uxay uri o lqlaq o, qulung bi snqpahan suguc lukus kana, asi ka niqan jiyax knhuway lmamu kndadax babaw lukus ka mqalux ciway pakaw. Lnmuan paah babaw lukus na ciway pakaw ga, nasi mtucing babaw dxgal ini kbsiyaq do nii tmbabaw duri ka spriq sunguc. Kiya ka kiya ni ana inu ida qtaan bi ka spriq suguc nii. Mniq alang dgiyaq daya ida qtaan bi ka mnusa qmeepah drudan, ana nanaq dqrijil, ana nanaq dsnaw o tluung nganguc sapah. Pprngaw kari ka quwaq dha, lmamu mqalux suguc ka baga dha. Nasi pklug mniq hiya ka lqlaqi o lwanu drudan, uxay kiya o miyax nanaq mteumal drudan lmamu suguc. Duma o tluung siyaw rudan, duma o tluung brah rudan, qmbahang pprngaw kari ka drudan, lmamu mqalux suguc ka baga dha. Ida wada mqaras bi lmamu suguc ka lqlaqi uri.</FORM>
        <FORM kindOf="standard">= Sogok = Spriq ka "sogoc" kson, ida koxol bi hrpason lqlaqi mniq alang dgiyaq daya ni mniq ssiyaw alang breenox. Ana nanaq saw drodan oxay ori o lqlaq o, qolong bi snqpahan sogoc lokos kana, asi ka niqan jiyax knhoway lmamo kndadax babaw lokos ka mqalox ciway pakaw. Lnmoan paah babaw lokos na ciway pakaw ga, nasi mtocing babaw dxgal ini kbsiyaq do nii tmbabaw dori ka spriq songoc. Kiya ka kiya ni ana ino ida qtaan bi ka spriq sogoc nii. Mniq alang dgiyaq daya ida qtaan bi ka mnosa qmeepah drodan, ana nanaq dqrijil, ana nanaq dsnaw o tloong ngangoc sapah. Pprngaw kari ka qowaq dha, lmamo mqalox sogoc ka baga dha. Nasi pklog mniq hiya ka lqlaqi o lwano drodan, oxay kiya o miyax nanaq mteomal drodan lmamo sogoc. Doma o tloong siyaw rodan, doma o tloong brah rodan, qmbahang pprngaw kari ka drodan, lmamo mqalox sogoc ka baga dha. Ida wada mqaras bi lmamo sogoc ka lqlaqi ori.</FORM>
    </S>
</TEXT>