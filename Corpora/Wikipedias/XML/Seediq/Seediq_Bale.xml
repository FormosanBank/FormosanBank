<?xml version="1.0" ?>
<TEXT id="Wiki_Seediq_Seediq_Bale" xml:lang="trv" source="Seediq Wikipedia, article: Seediq_Bale" copyright="CC BY-SA" citation="Seediq_Bale. (2025, May 05). In Wikipedia [Seediq]. https://trv.wikipedia.org/wiki/Seediq_Bale" BibTeX_citation="@misc{Wiki_trv_Seediq_Bale, title = Seediq_Bale, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Seediq_Bale} }">
    <S id="0">
        <FORM kindOf="original">== Seediq Bale == Seediq bale ge daha kari ha, &quot;seediq daka bale&quot;, ma daha dungus na ka &quot;seediq&quot; duri, kingal ge tnngayan naq nngayan miyan yami Seediq, meniq ka kingal ge, seediq naq so rrngagun ta klaali. Kika netun mesa &quot;Seediq ku ka yaku&quot; we, seediq tnkari nii ge tnseediq nami yami ka kiya, ani so nii we, uka ka knesa miyan uxe seediq ka kanna seediq ga meniq bobo dheran nii, niqan naq tnyanan miyan duma ka quri dheya, asi ka seediq uxe qtaan rudan nami cbeyo we, uka nami naq ngngalan ngayan. Bale ge, bale ba bale ka dungus na kiya, Smkuxun mesa &quot;Seediq ku bale&quot;, &quot;Seediq miyan bale&quot; ka seediq miyan yami, mpneyah kari nii ka mesa &quot;Seediq Bale&quot; nii, yaani niqan tikuh ka sntdahu na quri yami Seediq ka kari nii, niqan so pkuuro ma smparu peni. Ani si niqan kari nami mesa &quot;sama bale&quot;, &quot;qcurux bale&quot; ma &quot;huling bale&quot; duri, netun kingal bale ka &quot;sama bale&quot; de, ye sama mberiq ka duma sama di? So kia ka &quot;qcurux bale&quot; ma &quot;huling bale&quot; duri, ye maha niqan ka qcurux mberiq daka huling mberiq duri denu? Speeyah ta pusu kari kesun &quot;bale&quot; nii lmngelung de, uxe ba puso kiya ka, dnngusan na mnugaya kari so nii. Bale ba naq cbeyo duri, ini kela mhuma sama ka rudan miyan cbeyo, asi naq tikuh skadi sama hmneru so bbsuring ma llmiqu. Kesun &quot;sama bale&quot; nii ge, sama leexan skdiyun ma, kuxun riyuna meka seeidq nami yami, so kiya ka &quot;qcurux bale&quot; nii duri, asi eniq so yyayung ma rruru kssiyo alang nami, ini baka mosa tmremux seediq alang, mnngihun hari mahun ka begu na, kuxun riyung mimah seediq nami. Meniq ka &quot;huling bale&quot; ge, huling mtduwa ma mkela riyung mhero camac, heya ka lekuh rudan nami mosa lmiqu cbeyo, uka huling de yaani maha rriqu gmcamac ka rudan nami cbeyo, kiya kesun daha &quot;huling bale&quot; ka huling mkela mhero camac, irih so snpruwan qmita dnyagan na yami seediq. Huling ka ini riyung osa phlingun we, ini huwa de qmlahang tikuh sapah, ani si, ini nami kesi &quot;huling mberiq&quot;. Hdure nii de, ga daha hii ngalan muwa ngayan ega ka &quot;Seediq Bale&quot; nii di, riso Plmukan kesun We-tosung ka pnsuega na, dungus na ge, ga pseega ndaan na rudan miyan cbeyo, kika ndaan daha kmciyuk Tanah Tunux peni. Ndaan ga na srunuun pseega nii ge, bnhangan na kari daha, uxe de qntaan patis ma, heya naq mnatis ka kari wada na spooda ega nii di. Egu riyung ka seediq mnosa dmayo pseega heya, niqan hay-yu Tay-wang nii, niqan hay-yu Tanah Tunux, hay-yu Plmukan ma, hay-yu pnslhayan na yami Seediq, hbaro ka meyah tnnais so pseega hiya duri. So ka dmnayo ooda qqpahun ega nii duri we, niqan mneyah Tanah Tunux, niqan mneyah Co-sen, Tay-riku ma mneyah naq ita Tay-wang hini. Ado ka kari nami Seediq ka ga srengo na ega nii, kika yaku ka splawa na mosa mbahang kari daha pseega, ani hay-yu hay-yu Tanah Tunux, hay-yu Plmukan ma, hay-yu ta ita Seediq Tay-wang hini, asi ka tgsaun kari miyan Seediq kanna daha, wada ini pttuku knkela daha duma, ado uxe tnkari kari nami yami ka dheya kiya. Ciida we nyahan qmlahang Tanah Tunux ka, alang ta Tay-wang nii han, ye wada ini pgkela Gaya ma, scuqi psqrinuc quri yami Seediq ka Tanah Tunux nii, mseyang bino rudan miyan Seediq ma, mtutuy ka riso nami mmteru alang, wada daha spooda Gaya lmaqi ka Tanah Tunux. Mkdaha idas pncbuwan daha alang nami qrquri Paran hii, inu dungan, wada mdaadis hei pnrungan kanna daha ma, mtngari teru kbekuy ba ka, seediq mmteru alang nami knciyuk Tanah Tunux di. Niqan niqan sapah skiya, niqan halung paru, niqan halung tpetak ma supi uka qqlengan smepu ka Tanah Tunux, kika wada miyan na ini baka mccebu. Mhedu mccebu de, ye wada mkrima hari idas ka, psliyan na qmlahang alang Drodux ma, alang sipo Suku hii ka rudan nami, ma stheruy na alang Gluban di, Kawa-naka-zima mesa ka kari Tanah Tunux. Niqan kingal qbsuran alang nami Seediq Mehebu hii ciida, Mona Rudo ka ngayan na, heya srengo riyung na Tanah Tunux, Mona nii ka pnstotuy pncbuwan nii mesa ma, ga daha asi pskngali quri Mona nii ka pusu pncbuwan nii duri. Bale ba we, nniqan naq qbsuran daha ka, alang miyan mmteru knciyuk Tanah Tunux nii ciida, bobo mnccebu de, ga asi pskingal Mona Rudo ka kari daha di ma, ini rrngagi ka duma qbsuran wada kndaadis hei daha mccebu di, irih so uka ngngayan di peni. Kanna ka nnqbsuran alang mmteru knciyuk Tanah Tunux nii duri we, egu ba ltlutuc daha ma so ddadan daha, ga meniq alang miyan Gluban hii saya nana, kika lnglungun ta de, netun so mskingal ba Mona Rudo ka, srengo daha ndaan kmciyuk Tanah Tunux rudan miyan de, maha mesa ma ini pnstaani qmita ka duma daha denu. Kesun &quot;Seediq Bale&quot; nii ge, seediq mbeyax kmdakan alang ma, dmoi Gaya nami yami Seediq, ptbale ndaan alang ma, gmaalu seediq alang, ini sneeru oda naqah ma mbeyax dmudul seeddiq alang, iya ba tgqui mngeung ka kesun nami &quot;Seediq Bale&quot; nii. Kika ga na spooda ega We-tosung nii we, ye mpkesa kiya bale ka, rudan miyan saya yami Seediq di we, maha traun kari daha de qmnita ega kii bobo na di. Ani si, malu spooda ega ka ndaan rudan nami mesa ku naq lmngelung ka yaku, niqan so ga na qnquun we, maha ta spuun lmngelung ka kiya denu.</FORM>
        <FORM kindOf="standard">== Seediq Bale == Seediq bale ge daha kari ha, &quot;seediq daka bale&quot;, ma daha dongos na ka &quot;seediq&quot; dori, kingal ge tnngayan naq nngayan miyan yami Seediq, meniq ka kingal ge, seediq naq so rrngagon ta klaali. Kika neton mesa &quot;Seediq ko ka yako&quot; we, seediq tnkari nii ge tnseediq nami yami ka kiya, ani so nii we, oka ka knesa miyan oxe seediq ka kanna seediq ga meniq bobo dheran nii, niqan naq tnyanan miyan doma ka qori dheya, asi ka seediq oxe qtaan rodan nami cbeyo we, oka nami naq ngngalan ngayan. Bale ge, bale ba bale ka dongos na kiya, Smkoxon mesa &quot;Seediq ko bale&quot;, &quot;Seediq miyan bale&quot; ka seediq miyan yami, mpneyah kari nii ka mesa &quot;Seediq Bale&quot; nii, yaani niqan tikoh ka sntdaho na qori yami Seediq ka kari nii, niqan so pkooro ma smparo peni. Ani si niqan kari nami mesa &quot;sama bale&quot;, &quot;qcorox bale&quot; ma &quot;holing bale&quot; dori, neton kingal bale ka &quot;sama bale&quot; de, ye sama mberiq ka doma sama di? So kia ka &quot;qcorox bale&quot; ma &quot;holing bale&quot; dori, ye maha niqan ka qcorox mberiq daka holing mberiq dori deno? Speeyah ta poso kari keson &quot;bale&quot; nii lmngelong de, oxe ba poso kiya ka, dnngosan na mnogaya kari so nii. Bale ba naq cbeyo dori, ini kela mhoma sama ka rodan miyan cbeyo, asi naq tikoh skadi sama hmnero so bbsoring ma llmiqo. Keson &quot;sama bale&quot; nii ge, sama leexan skdiyon ma, koxon riyona meka seeidq nami yami, so kiya ka &quot;qcorox bale&quot; nii dori, asi eniq so yyayong ma rroro kssiyo alang nami, ini baka mosa tmremox seediq alang, mnngihon hari mahon ka bego na, koxon riyong mimah seediq nami. Meniq ka &quot;holing bale&quot; ge, holing mtdowa ma mkela riyong mhero camac, heya ka lekoh rodan nami mosa lmiqo cbeyo, oka holing de yaani maha rriqo gmcamac ka rodan nami cbeyo, kiya keson daha &quot;holing bale&quot; ka holing mkela mhero camac, irih so snprowan qmita dnyagan na yami seediq. Holing ka ini riyong osa phlingon we, ini howa de qmlahang tikoh sapah, ani si, ini nami kesi &quot;holing mberiq&quot;. Hdore nii de, ga daha hii ngalan mowa ngayan ega ka &quot;Seediq Bale&quot; nii di, riso Plmokan keson We-tosong ka pnsoega na, dongos na ge, ga pseega ndaan na rodan miyan cbeyo, kika ndaan daha kmciyok Tanah Tonox peni. Ndaan ga na sronoon pseega nii ge, bnhangan na kari daha, oxe de qntaan patis ma, heya naq mnatis ka kari wada na spooda ega nii di. Ego riyong ka seediq mnosa dmayo pseega heya, niqan hay-yo Tay-wang nii, niqan hay-yo Tanah Tonox, hay-yo Plmokan ma, hay-yo pnslhayan na yami Seediq, hbaro ka meyah tnnais so pseega hiya dori. So ka dmnayo ooda qqpahon ega nii dori we, niqan mneyah Tanah Tonox, niqan mneyah Co-sen, Tay-riko ma mneyah naq ita Tay-wang hini. Ado ka kari nami Seediq ka ga srengo na ega nii, kika yako ka splawa na mosa mbahang kari daha pseega, ani hay-yo hay-yo Tanah Tonox, hay-yo Plmokan ma, hay-yo ta ita Seediq Tay-wang hini, asi ka tgsaon kari miyan Seediq kanna daha, wada ini pttoko knkela daha doma, ado oxe tnkari kari nami yami ka dheya kiya. Ciida we nyahan qmlahang Tanah Tonox ka, alang ta Tay-wang nii han, ye wada ini pgkela Gaya ma, scoqi psqrinoc qori yami Seediq ka Tanah Tonox nii, mseyang bino rodan miyan Seediq ma, mtotoy ka riso nami mmtero alang, wada daha spooda Gaya lmaqi ka Tanah Tonox. Mkdaha idas pncbowan daha alang nami qrqori Paran hii, ino dongan, wada mdaadis hei pnrongan kanna daha ma, mtngari tero kbekoy ba ka, seediq mmtero alang nami knciyok Tanah Tonox di. Niqan niqan sapah skiya, niqan halong paro, niqan halong tpetak ma sopi oka qqlengan smepo ka Tanah Tonox, kika wada miyan na ini baka mccebo. Mhedo mccebo de, ye wada mkrima hari idas ka, psliyan na qmlahang alang Drodox ma, alang sipo Soko hii ka rodan nami, ma stheroy na alang Globan di, Kawa-naka-zima mesa ka kari Tanah Tonox. Niqan kingal qbsoran alang nami Seediq Mehebo hii ciida, Mona Rodo ka ngayan na, heya srengo riyong na Tanah Tonox, Mona nii ka pnstotoy pncbowan nii mesa ma, ga daha asi pskngali qori Mona nii ka poso pncbowan nii dori. Bale ba we, nniqan naq qbsoran daha ka, alang miyan mmtero knciyok Tanah Tonox nii ciida, bobo mnccebo de, ga asi pskingal Mona Rodo ka kari daha di ma, ini rrngagi ka doma qbsoran wada kndaadis hei daha mccebo di, irih so oka ngngayan di peni. Kanna ka nnqbsoran alang mmtero knciyok Tanah Tonox nii dori we, ego ba ltlotoc daha ma so ddadan daha, ga meniq alang miyan Globan hii saya nana, kika lnglongon ta de, neton so mskingal ba Mona Rodo ka, srengo daha ndaan kmciyok Tanah Tonox rodan miyan de, maha mesa ma ini pnstaani qmita ka doma daha deno. Keson &quot;Seediq Bale&quot; nii ge, seediq mbeyax kmdakan alang ma, dmoi Gaya nami yami Seediq, ptbale ndaan alang ma, gmaalo seediq alang, ini sneero oda naqah ma mbeyax dmodol seeddiq alang, iya ba tgqoi mngeong ka keson nami &quot;Seediq Bale&quot; nii. Kika ga na spooda ega We-tosong nii we, ye mpkesa kiya bale ka, rodan miyan saya yami Seediq di we, maha traon kari daha de qmnita ega kii bobo na di. Ani si, malo spooda ega ka ndaan rodan nami mesa ko naq lmngelong ka yako, niqan so ga na qnqoon we, maha ta spoon lmngelong ka kiya deno.</FORM>
    </S>
</TEXT>