<?xml version="1.0" ?>
<TEXT id="Wiki_Seediq_Mawi" xml:lang="trv" source="Seediq Wikipedia, article: Mawi" copyright="CC BY-SA" citation="Mawi. (2025, May 05). In Wikipedia [Seediq]. https://trv.wikipedia.org/wiki/Mawi" BibTeX_citation="@misc{Wiki_trv_Mawi, title = Mawi, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Mawi} }">
    <S id="0">
        <FORM kindOf="original">Mniq alang Truku sbiyaw niqan kongal paru bi hnigan na seejiq hangan na o Mawi sun.Saw ka bgihur kari ka seejiq nii ga paah dgiyaq hini bitaq dgiyaq isil o kingal na bi qatar qmangaw, qnqahan na kana ka dgiyaq dxgal nniqan rudan Truku asi kbreenux msbalay ka dxgal na, Bruwan ni Sdagan o dapil qaqay na kana, kiya ka ni ini bi sklxi Truku, yasa paru qatar na mslikaw bi saan na gnama qmrak ka samat endupun dha. Klaun na gaga maduk samat ka Truku do musa smdalih tuqir samat, qduriq muda hiya ka naduk dha do qrapun na ni wada na uqun. Ungat ana kingal nangal dha samat ka mnaduk meuray bi da. Kiya do empprngaw kana ka seejiq, huya ta bi ksun phuqil ka paru bi seejiq Mawi nii msa empprngaw kana, ida mha niqan kingal mtduwa phuqil hyaan, msa ka prngan dha siida,lnglung balay kana han, kiya ptbngahi mtahu ququy dgiyaq ka qrari btunux, saw nii ka pnrngagan dha, kiya do niqan kingal jiyax qtaan Mawi ka hbaraw bi mrmun risaw wada steetu dgiyaq, lmnglung ka Mawi nii, meekan ta paru bi uqun duri, musa tgliingt tuqir samat ka hiya, mnhdu ptbangah qrari btunux ka mrmun bi rsrisaw, rtgun dha ka pntbangah dha ni mjiras mlawa wada do wah! wada do wah! Embahang saw paru bi jiras dha ka mrmun rsrisaw do paru bi ngaha quwaq na asi tmay quwaq ka mtalux bi qrari btunux nii,kiya do akay bi nbuyas gaga mtbowyak sqama nbuyas strutug miyah trbuq gsilung nklaan hidaw, wana 2 qaqay na ka mtqita babaw gsilung, kiya ka dxgal Ranyi ni Ritaw sayang da msa ka kari rudan Truku.</FORM>
        <FORM kindOf="standard">Mniq alang Troko sbiyaw niqan kongal paro bi hnigan na seejiq hangan na o Mawi son.Saw ka bgihor kari ka seejiq nii ga paah dgiyaq hini bitaq dgiyaq isil o kingal na bi qatar qmangaw, qnqahan na kana ka dgiyaq dxgal nniqan rodan Troko asi kbreenox msbalay ka dxgal na, Browan ni Sdagan o dapil qaqay na kana, kiya ka ni ini bi sklxi Troko, yasa paro qatar na mslikaw bi saan na gnama qmrak ka samat endopon dha. Klaon na gaga madok samat ka Troko do mosa smdalih toqir samat, qdoriq moda hiya ka nadok dha do qrapon na ni wada na oqon. Ungat ana kingal nangal dha samat ka mnadok meoray bi da. Kiya do empprngaw kana ka seejiq, hoya ta bi kson phoqil ka paro bi seejiq Mawi nii msa empprngaw kana, ida mha niqan kingal mtdowa phoqil hyaan, msa ka prngan dha siida,lnglong balay kana han, kiya ptbngahi mtaho qoqoy dgiyaq ka qrari btonox, saw nii ka pnrngagan dha, kiya do niqan kingal jiyax qtaan Mawi ka hbaraw bi mrmon risaw wada steeto dgiyaq, lmnglong ka Mawi nii, meekan ta paro bi oqon dori, mosa tgliingt toqir samat ka hiya, mnhdo ptbangah qrari btonox ka mrmon bi rsrisaw, rtgon dha ka pntbangah dha ni mjiras mlawa wada do wah! wada do wah! Embahang saw paro bi jiras dha ka mrmon rsrisaw do paro bi ngaha qowaq na asi tmay qowaq ka mtalox bi qrari btonox nii,kiya do akay bi nboyas gaga mtbowyak sqama nboyas strotog miyah trboq gsilong nklaan hidaw, wana 2 qaqay na ka mtqita babaw gsilong, kiya ka dxgal Ranyi ni Ritaw sayang da msa ka kari rodan Troko.</FORM>
    </S>
</TEXT>