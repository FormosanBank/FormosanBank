<?xml version="1.0" ?>
<TEXT id="Wiki_Seediq_Mqaras_Tmukuy_ni_Knciyan" xml:lang="trv" source="Seediq Wikipedia, article: Mqaras_Tmukuy_ni_Knciyan" copyright="CC BY-SA" citation="Mqaras_Tmukuy_ni_Knciyan. (2025, May 05). In Wikipedia [Seediq]. https://trv.wikipedia.org/wiki/Mqaras_Tmukuy_ni_Knciyan" BibTeX_citation="@misc{Wiki_trv_Mqaras_Tmukuy_ni_Knciyan, title = Mqaras_Tmukuy_ni_Knciyan, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Mqaras_Tmukuy_ni_Knciyan} }">
    <S id="0">
        <FORM kindOf="original">== Mqaras Tmukuy ni Knciyan == Sbiyaw balay ka rudan Truku ga, mkla bi dmuuy quri hmnru bbuyu, quri qngqaya djiyun qmpah o smmalu nanak ni mttuku balay djiyun kndsan dha nanak uri. Mtbiyax balay qmpah ka rudan Truku sbiyaw,mgrbu balay do mtbiyax qmpah ni mskeeman balay miyah sapah paah qmpahan dha. Mnhdu mtbiyax do o musa maduk bbuyu ka snsnaw, kykuyuh o tminun sapah. Quri ka qngqaya djiyun dha o sowki, parih, suqu, btug. Phmaun dha o sari, masu, pgu, basaw, sqmu, brisan, beyluh, bunga. Emptukuy ni emphuma ana manu pnegalang brah na o asi ka plealay musa smapuh utux tmninun(utux bari) han, kiya ka mha suyang bi hru na ni malu bi gnhiyi na msa ka kari rudan sbiyaw. Gaya smapuh o saw nii, Msgasut alang ga, mk4 jiyax ka pnsrmalan ni spida hraan idas ska rabi ka smapuh bbuyu hiya. Paah sapah mowsa smapuh ka Msgasut o asi ka madas kingal laqi snaw emptghuy hyaan musa, Msgasut o rngagan na ka laqi snaw kndadax mowsa siida, &quot;Mowsa ta smapuh utux ka sayang da, iya bi squwaq ni gmlux balay&quot;. Babaw na nii do phngun na ka tahut ngalun na ka qbulit ni qhuni, sqada na ngangut ni brahan na mtahu. (Pusu na ka nii ga tealax smudal lnglungan ni psbgurah euda), iyax jiyax musa smapuh o ini phngi ka tahut nii. Babaw na nii ptungan na ka harung gaga jiyun laqi snaw ni hmiru harung musa spuhan, smapuh siida o dmuuy harung mhiyug kiyig ka laqi snaw nii.. Madas kana ana manu ghak pnegalang, ni kana ana manu nengalan uqun, kiya o masu, sari, sqmu, beyluh, bunga, pgu, basaw……. Mnhdu smapuh pnaah spuhan dhuq alang do miyah hyaan kana ka tnealang peangal ghak nadas Msgasut, yaasa klaun dha nadas Msgasut nii ka ghak o suyang bi ni mrana bi gnhiyi niya. Kiya ka kiya ni ini tduwa hmut musa tmukuy ka seejiq, asi ka plealay musa tmukuy ka Msgasut kiya ka suyang bi hru na mrana bi gnhiyi na, kmtuy o saw kiya uri, asi ka Msgasut ka plealay musa kmtuy, kiya ka ini tmbrii ka seejiq mkan siida. Nasi aji saw kiya dga, ini kmalu hru na ni naqih gnhiyi na uri, duri o tmbriun mhuqil ka seejiq, ana qbhni saw kiya uri, msa ka kari hnici rudan Truku sbiyaw. Saw nii ka kari Msgasut, Utux tmninun! Ana manu,ana nami rbangun ka isu, yaasa kana klgan ghak uqun ni pnegalang nangal nami o snalu baga su kana, babaw tnukuy nami do thdagan , shdaan su, pqyuxan su, sdmlan su, sbhuran su ni pkdakil bitaq emphpah ni mghiyi kana lala kntuy nami . Duri o nii su dmuuy kana kneudus samat, qbhni, kuwi bbuyu ni qsurux gsilung ni yayung, bitaq kana ymyami nii o gaga suyang baga su kana. Brahaw misu balay Utux Tmninun！ Hngkawas nii o wada nami mnduwa mangal uqun ni hiyi pnegalang paah qmpahan breenux ni ddgiyaq. Saw nii nami pslwilun mkug brah su hini sayang； Kiya o masu, payay, bunga, sari, beyluh, sqmu, brisan, sibus, blbul, trabus, pdpajiq, hlama, siyang, ni samat, sinaw ni qsiya mhmahun nnii o mnda huway su ni biyax su kana. Kiya do ngali nami hngkawas ktngian ka hngkawas nii ni pbliqi nami ka bgurah hngkawas duri. . Iya pstmayi mnarux mreeru ka elealang ni saw aji uqun kuwi ka kana pnegalang. Musa qmpah qmpahan, mksa bbuyu, ni kana lqlaqi nami o empniqun ka hjyuun dha aji mowda mksula elug. Iya pngali luqih elug ni saw mha rinah emblaiq ni mqaras sunan tmdahu hangan su, smtama sunan ni mqaras sunan isu Utux Bari ana manu. &quot;Utux Bari hakawas sayang ka kndsan nami o malu balay knlwaan su, gmhak nami o malu balay nangal nami ni mttuku balay, kksa nami bbuyu o kmalu utux, biqi knkla ni klwai ka lqlaqi nami, hkawas duri o sbliqi nami duri. Mhuway su balay utux bari. Sus Bari! &quot; Msapuh : Balay bi ka kari nami nii! Kana seejiq : Balay bi! Msapuh : Mqaras nami sunan, Isu o utux tmninun. Kana seejiq : Balay bi! Msapuh : Ana rabang Utux Tmninun! Kana Seejiq : Ana rabang！ Msapuh : Mqaras nami sunan Utux Tmninun! Kana Seejiq : Mqaras nami sunan! Msapuh : Tmdahu nami sunan Utux Tmninun! Kana Seejiq : Tmdahu nami sunan! Msapuh : Waw！ Ana rabang Kana Seejiq : Waw! Waw! Waw! Ana rabang! Ana rabang! Ana rabang!</FORM>
        <FORM kindOf="standard">== Mqaras Tmokoy ni Knciyan == Sbiyaw balay ka rodan Troko ga, mkla bi dmooy qori hmnro bboyo, qori qngqaya djiyon qmpah o smmalo nanak ni mttoko balay djiyon kndsan dha nanak ori. Mtbiyax balay qmpah ka rodan Troko sbiyaw,mgrbo balay do mtbiyax qmpah ni mskeeman balay miyah sapah paah qmpahan dha. Mnhdo mtbiyax do o mosa madok bboyo ka snsnaw, kykoyoh o tminon sapah. Qori ka qngqaya djiyon dha o sowki, parih, soqo, btog. Phmaon dha o sari, maso, pgo, basaw, sqmo, brisan, beyloh, bonga. Emptokoy ni emphoma ana mano pnegalang brah na o asi ka plealay mosa smapoh otox tmninon(otox bari) han, kiya ka mha soyang bi hro na ni malo bi gnhiyi na msa ka kari rodan sbiyaw. Gaya smapoh o saw nii, Msgasot alang ga, mk4 jiyax ka pnsrmalan ni spida hraan idas ska rabi ka smapoh bboyo hiya. Paah sapah mowsa smapoh ka Msgasot o asi ka madas kingal laqi snaw emptghoy hyaan mosa, Msgasot o rngagan na ka laqi snaw kndadax mowsa siida, &quot;Mowsa ta smapoh otox ka sayang da, iya bi sqowaq ni gmlox balay&quot;. Babaw na nii do phngon na ka tahot ngalon na ka qbolit ni qhoni, sqada na ngangot ni brahan na mtaho. (Poso na ka nii ga tealax smodal lnglongan ni psbgorah eoda), iyax jiyax mosa smapoh o ini phngi ka tahot nii. Babaw na nii ptongan na ka harong gaga jiyon laqi snaw ni hmiro harong mosa spohan, smapoh siida o dmooy harong mhiyog kiyig ka laqi snaw nii.. Madas kana ana mano ghak pnegalang, ni kana ana mano nengalan oqon, kiya o maso, sari, sqmo, beyloh, bonga, pgo, basaw……. Mnhdo smapoh pnaah spohan dhoq alang do miyah hyaan kana ka tnealang peangal ghak nadas Msgasot, yaasa klaon dha nadas Msgasot nii ka ghak o soyang bi ni mrana bi gnhiyi niya. Kiya ka kiya ni ini tdowa hmot mosa tmokoy ka seejiq, asi ka plealay mosa tmokoy ka Msgasot kiya ka soyang bi hro na mrana bi gnhiyi na, kmtoy o saw kiya ori, asi ka Msgasot ka plealay mosa kmtoy, kiya ka ini tmbrii ka seejiq mkan siida. Nasi aji saw kiya dga, ini kmalo hro na ni naqih gnhiyi na ori, dori o tmbrion mhoqil ka seejiq, ana qbhni saw kiya ori, msa ka kari hnici rodan Troko sbiyaw. Saw nii ka kari Msgasot, Utox tmninon! Ana mano,ana nami rbangon ka iso, yaasa kana klgan ghak oqon ni pnegalang nangal nami o snalo baga so kana, babaw tnokoy nami do thdagan , shdaan so, pqyoxan so, sdmlan so, sbhoran so ni pkdakil bitaq emphpah ni mghiyi kana lala kntoy nami . Dori o nii so dmooy kana kneodos samat, qbhni, kowi bboyo ni qsorox gsilong ni yayong, bitaq kana ymyami nii o gaga soyang baga so kana. Brahaw miso balay Utox Tmninon！ Hngkawas nii o wada nami mndowa mangal oqon ni hiyi pnegalang paah qmpahan breenox ni ddgiyaq. Saw nii nami pslwilon mkog brah so hini sayang； Kiya o maso, payay, bonga, sari, beyloh, sqmo, brisan, sibos, blbol, trabos, pdpajiq, hlama, siyang, ni samat, sinaw ni qsiya mhmahon nnii o mnda howay so ni biyax so kana. Kiya do ngali nami hngkawas ktngian ka hngkawas nii ni pbliqi nami ka bgorah hngkawas dori. . Iya pstmayi mnarox mreero ka elealang ni saw aji oqon kowi ka kana pnegalang. Mosa qmpah qmpahan, mksa bboyo, ni kana lqlaqi nami o empniqon ka hjyoon dha aji mowda mksola elog. Iya pngali loqih elog ni saw mha rinah emblaiq ni mqaras sonan tmdaho hangan so, smtama sonan ni mqaras sonan iso Utox Bari ana mano. &quot;Utox Bari hakawas sayang ka kndsan nami o malo balay knlwaan so, gmhak nami o malo balay nangal nami ni mttoko balay, kksa nami bboyo o kmalo otox, biqi knkla ni klwai ka lqlaqi nami, hkawas dori o sbliqi nami dori. Mhoway so balay otox bari. Sos Bari! &quot; Msapoh : Balay bi ka kari nami nii! Kana seejiq : Balay bi! Msapoh : Mqaras nami sonan, Iso o otox tmninon. Kana seejiq : Balay bi! Msapoh : Ana rabang Utox Tmninon! Kana Seejiq : Ana rabang！ Msapoh : Mqaras nami sonan Utox Tmninon! Kana Seejiq : Mqaras nami sonan! Msapoh : Tmdaho nami sonan Utox Tmninon! Kana Seejiq : Tmdaho nami sonan! Msapoh : Waw！ Ana rabang Kana Seejiq : Waw! Waw! Waw! Ana rabang! Ana rabang! Ana rabang!</FORM>
    </S>
</TEXT>