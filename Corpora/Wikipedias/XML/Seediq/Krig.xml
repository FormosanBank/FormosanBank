<?xml version="1.0" ?>
<TEXT id="Wiki_Seediq_Krig" xml:lang="trv" source="Seediq Wikipedia, article: Krig" copyright="CC BY-SA" citation="Krig. (2025, May 05). In Wikipedia [Seediq]. https://trv.wikipedia.org/wiki/Krig" BibTeX_citation="@misc{Wiki_trv_Krig, title = Krig, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Krig} }">
    <S id="0">
        <FORM kindOf="original">Krig o pusu balay pnhuma pnegalang kndsan kngkingal ruwan sapah Truku sbiyaw, ida asi ka mhuma nanak krig ka kngkingal ruwan sapah,yasa ana manu quri hnalig ana snaw ni ana kuyuh ga ida asi ka krig nii pniyahan smluun lukus dha.kiya o qabang, ,pala kuyuh, usux,pdagit.lukus snaw, pala snaw, towrah, towkan, kray, habuk. Manu saw kiya do o krig nii ga ini bi tduwa ungat mniq kska kndsan Truku sbiyaw. Krig nii ka maalukus ga niqan elug niya,krig nii maanuqih nii o pnda gsak ka rhiq krig rmirih na hika gasilo kika nuqih ksun, pnaah nii kana ka waray tunun.4 pusu krig o 1 snpuan, 2 snpuan o 1 pungu, 10 pungu o 1 hkus, 4 hkus o 1 knsdan, nii o mttuku tunun kingal qabang. Kuyuh Truku sbiyaw oasi ka mklaqmnuqih, yasa qmnuqih nii o kika plealay bi smmalu waray da. Kykkuyuh ka Truku ka qmnuqih o qyutun dha gupun ka pusu nuqih, babaw na do bgbagun dha baga rqling bi nuqih, pdaun dha kulaw baga smuyuk, lala ka snyukan dha thngay baga do ngalun ni maabkuwir. Mcinun brah na o asi ka dmgsay waray jisayan hiya ka kykuyuh o bitaq mttuku tunun kingal qabang kiya do ngalun ni psaun dha ubung da. Tminun sun o pusu balay kndsan kuyuh Truku. Maaspruun bi hnigan ka kingal kuyuh Truku ga asi ka mkla bi tminun ni pmiri, kiya mtduwa ptasan dqras uri da. Nasi ini kla tminun o emputut sun smhangan ni ungat risaw smkuxul qmita hyaan uri. Manu saw kiya do laqi kuyuh ga paah 8 hngkwasan na do smnegul bubu na ni tgsaan na ana manu saw qqpahun kuyuh Truku mniqa sapah,kiya o mmiyak ni mmkay sapah, pusu balay o smluhay tminun.lukus kuyuh Truku sbiyaw o suyang bi qtaan, pala o niqan patas dowriq, patas dowriq nii o dowriq rudan nii kmlawa tnan ka pusu na, rudan kuyuh o mkla bi tminun ni pmiri, tnunan dha nanak ka plkusun dha. Kana lukus kingal ruwan sapah o mnda baga dha tmninun nanak kana, qtaan ta ka lukus plkusun kuyuh o usux, habuk, pala, pdagit. Kykuyuh Truku ga tgmkla balay tminun Seejiq Tnpusu Taywan.</FORM>
        <FORM kindOf="standard">Krig o poso balay pnhoma pnegalang kndsan kngkingal rowan sapah Troko sbiyaw, ida asi ka mhoma nanak krig ka kngkingal rowan sapah,yasa ana mano qori hnalig ana snaw ni ana koyoh ga ida asi ka krig nii pniyahan smloon lokos dha.kiya o qabang, ,pala koyoh, osox,pdagit.lokos snaw, pala snaw, towrah, towkan, kray, habok. Mano saw kiya do o krig nii ga ini bi tdowa ongat mniq kska kndsan Troko sbiyaw. Krig nii ka maalokos ga niqan elog niya,krig nii maanoqih nii o pnda gsak ka rhiq krig rmirih na hika gasilo kika noqih kson, pnaah nii kana ka waray tonon.4 poso krig o 1 snpoan, 2 snpoan o 1 pongo, 10 pongo o 1 hkos, 4 hkos o 1 knsdan, nii o mttoko tonon kingal qabang. Koyoh Troko sbiyaw oasi ka mklaqmnoqih, yasa qmnoqih nii o kika plealay bi smmalo waray da. Kykkoyoh ka Troko ka qmnoqih o qyoton dha gopon ka poso noqih, babaw na do bgbagon dha baga rqling bi noqih, pdaon dha kolaw baga smoyok, lala ka snyokan dha thngay baga do ngalon ni maabkowir. Mcinon brah na o asi ka dmgsay waray jisayan hiya ka kykoyoh o bitaq mttoko tonon kingal qabang kiya do ngalon ni psaon dha obong da. Tminon son o poso balay kndsan koyoh Troko. Maasproon bi hnigan ka kingal koyoh Troko ga asi ka mkla bi tminon ni pmiri, kiya mtdowa ptasan dqras ori da. Nasi ini kla tminon o empotot son smhangan ni ongat risaw smkoxol qmita hyaan ori. Mano saw kiya do laqi koyoh ga paah 8 hngkwasan na do smnegol bobo na ni tgsaan na ana mano saw qqpahon koyoh Troko mniqa sapah,kiya o mmiyak ni mmkay sapah, poso balay o smlohay tminon.lokos koyoh Troko sbiyaw o soyang bi qtaan, pala o niqan patas dowriq, patas dowriq nii o dowriq rodan nii kmlawa tnan ka poso na, rodan koyoh o mkla bi tminon ni pmiri, tnonan dha nanak ka plkoson dha. Kana lokos kingal rowan sapah o mnda baga dha tmninon nanak kana, qtaan ta ka lokos plkoson koyoh o osox, habok, pala, pdagit. Kykoyoh Troko ga tgmkla balay tminon Seejiq Tnposo Taywan.</FORM>
    </S>
</TEXT>