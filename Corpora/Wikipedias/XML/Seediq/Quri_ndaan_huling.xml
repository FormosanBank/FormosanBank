<?xml version="1.0" ?>
<TEXT id="Wiki_Seediq_Quri_ndaan_huling" xml:lang="pwn" source="Paiwan Wikipedia, article: Quri_ndaan_huling" copyright="CC BY-SA" citation="Quri_ndaan_huling. (2024, December 07). In Wikipedia [Paiwan]. https://pwn.wikipedia.org/wiki/Quri_ndaan_huling" BibTeX_citation="@misc{Wiki_pwn_Quri_ndaan_huling, title = Quri_ndaan_huling, year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/Quri_ndaan_huling} }">
    <S id="0">
        <FORM kindOf="original">= Quri ndaan huling = Niqan 1 jiyax, malax nami ptasan ni mksa bilaq elug, mmowsa nami sapah ka swayi mu kuyuh Sakay siida, pklug nami qmita 1 wawa huling saw sgealu bi qtaan. Kiya ni empdalih 1 tuki ka tnegaan nami ni ida ungat seejiq ka miyah miing. Kiya do babaw nami mnhdu pprngaw ka yami do dsan nami sapah ni tbgun nami. Dhuq nami sapah siida do qmita mnan ka bubu nami ni smiling mnan, " Yusang, Sakay, nnima ka wawa huling nii hug? " Smiyuk ku rmngaw ka yaku, "Bubu, malax nami ptasan siida ka yami o mita nami ka huling nii ni sgealu bi qtaan. Kiya ni dalih 1 tuki ka tnegaan nami o ungat seejiq ka miyah miing hyaan. Kiya ni pprngaw nami ka Sakay da o kika dsan nami sapah ni tbgun nami nanak." Embahang saw ni kari ka bubu nami da o wana mhulis ni ini rngaw ana manu kari. Babaw siida do dsan nami trima ni pqdalan nami nhapuy ka wawa huling nii da. Gbiyan do tluung nami ngangut sapah ni mseupu nami qmita karat ka yaku ni wawa huling mu. Kiya ni asi lu sriyu hi ka baki mu Tadaw ni tluung rmngaw, " Tayal suyang bi ka lnglungan namu ni niqan balay gnealu, pdhuq namu tmqowli 1 wawa huling. Kiya ni Yusang, pdai ptngahan ka wawa huling nii han, kika mha niqan pnegluban namu da. " Kiya do lmnglung ku ni asi mu ptngahan "Talug ". Wawa huling "Talug " nii o mqalux ni mkla bi hmrapas. Babaw do smnru uuda quri huling seuxal ka baki mu Tadaw. "Huling o mkla bi rmngaw kari seejiq seuxal ni paru bi lupung ita seejiq uri. Qulung musa tmsamat ka tmpusu sapah da o ida smnegul ka huling ni paru bi enjyagan niya. Dhuq sapah do pprgun dha qmita ni spuan dha mkan nhapuy ni mimah ni mtaqi, aji uri o seupu hmrapas quri lqlaqi uri. Kika ksun paru balay lupung seejiqun ka huling sbiyaw. " "Kiya ni hmuya ini kla rmngaw kari ka huling sayang da hug? " msa ku smiling baki mu Tadaw. Mita huling mu Talug ka baki mu Tadaw do smiyuk rmngaw, " Niqan 1 jiyax, babaw mnhdu mkan nhapuy gbiyan siida, yaa mqsuqi nmahan na sinaw ka huling do nii tluung ngangut. Kiya ni pklug balay mha trima ka kuyuh tmpusu sapah nii. Yaa hmuya ka huling nii ni tgliing bling rhngun ni gmguy mita. Ini qbsiyaq, hlayan kuyuh tmpusu sapah nii da o mangal pucing ni asi na slapi ka hma huling nii. Paah siida do ini kla rmngaw kari ka huling nii da ni bitaq sayang. " Mnhdu ku embahang saw nii ka ndaan huling sbiyaw do saw snkrwahun. Ana saw kiya o ida mu tduwaun bi tmquli ka Talug mu nii. Yasa dhiya o jima wada mapa ruciq dha nanak ni bitaq ini tduwa rmngaw ana 1 kari seejiq.</FORM>
        <FORM kindOf="standard">= Qori ndaan holing = Niqan 1 jiyax, malax nami ptasan ni mksa bilaq elog, mmowsa nami sapah ka swayi mo koyoh Sakay siida, pklog nami qmita 1 wawa holing saw sgealo bi qtaan. Kiya ni empdalih 1 toki ka tnegaan nami ni ida ongat seejiq ka miyah miing. Kiya do babaw nami mnhdo pprngaw ka yami do dsan nami sapah ni tbgon nami. Dhoq nami sapah siida do qmita mnan ka bobo nami ni smiling mnan, " Yosang, Sakay, nnima ka wawa holing nii hog? " Smiyok ko rmngaw ka yako, "Bobo, malax nami ptasan siida ka yami o mita nami ka holing nii ni sgealo bi qtaan. Kiya ni dalih 1 toki ka tnegaan nami o ongat seejiq ka miyah miing hyaan. Kiya ni pprngaw nami ka Sakay da o kika dsan nami sapah ni tbgon nami nanak." Embahang saw ni kari ka bobo nami da o wana mholis ni ini rngaw ana mano kari. Babaw siida do dsan nami trima ni pqdalan nami nhapoy ka wawa holing nii da. Gbiyan do tloong nami ngangot sapah ni mseopo nami qmita karat ka yako ni wawa holing mo. Kiya ni asi lo sriyo hi ka baki mo Tadaw ni tloong rmngaw, " Tayal soyang bi ka lnglongan namo ni niqan balay gnealo, pdhoq namo tmqowli 1 wawa holing. Kiya ni Yosang, pdai ptngahan ka wawa holing nii han, kika mha niqan pnegloban namo da. " Kiya do lmnglong ko ni asi mo ptngahan "Talog ". Wawa holing "Talog " nii o mqalox ni mkla bi hmrapas. Babaw do smnro ooda qori holing seoxal ka baki mo Tadaw. "Holing o mkla bi rmngaw kari seejiq seoxal ni paro bi lopong ita seejiq ori. Qolong mosa tmsamat ka tmposo sapah da o ida smnegol ka holing ni paro bi enjyagan niya. Dhoq sapah do pprgon dha qmita ni spoan dha mkan nhapoy ni mimah ni mtaqi, aji ori o seopo hmrapas qori lqlaqi ori. Kika kson paro balay lopong seejiqon ka holing sbiyaw. " "Kiya ni hmoya ini kla rmngaw kari ka holing sayang da hog? " msa ko smiling baki mo Tadaw. Mita holing mo Talog ka baki mo Tadaw do smiyok rmngaw, " Niqan 1 jiyax, babaw mnhdo mkan nhapoy gbiyan siida, yaa mqsoqi nmahan na sinaw ka holing do nii tloong ngangot. Kiya ni pklog balay mha trima ka koyoh tmposo sapah nii. Yaa hmoya ka holing nii ni tgliing bling rhngon ni gmgoy mita. Ini qbsiyaq, hlayan koyoh tmposo sapah nii da o mangal pocing ni asi na slapi ka hma holing nii. Paah siida do ini kla rmngaw kari ka holing nii da ni bitaq sayang. " Mnhdo ko embahang saw nii ka ndaan holing sbiyaw do saw snkrwahon. Ana saw kiya o ida mo tdowaon bi tmqoli ka Talog mo nii. Yasa dhiya o jima wada mapa rociq dha nanak ni bitaq ini tdowa rmngaw ana 1 kari seejiq.</FORM>
    </S>
</TEXT>