<?xml version="1.0" ?>
<TEXT id="Wiki_Seediq_Niqan_brihan_ka_mkla_kari_Truku" xml:lang="trv" source="Seediq Wikipedia, article: Niqan_brihan_ka_mkla_kari_Truku" copyright="CC BY-SA" citation="Niqan_brihan_ka_mkla_kari_Truku. (2025, May 05). In Wikipedia [Seediq]. https://trv.wikipedia.org/wiki/Niqan_brihan_ka_mkla_kari_Truku" BibTeX_citation="@misc{Wiki_trv_Niqan_brihan_ka_mkla_kari_Truku, title = Niqan_brihan_ka_mkla_kari_Truku, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Niqan_brihan_ka_mkla_kari_Truku} }">
    <S id="0">
        <FORM kindOf="original">= Niqan brihan ka mkla kari Truku = &quot;Kari&quot; ksun o nuway knkla rudan ni huway Utux. Nasi ta ini emduwai bi smluhay ni rmngaw do mha ta saw smsiqa balay brah drudan ta ni Sejiqun. 12 hngkwasan mu siida o pgklaan ku na quri endaan 1 uwa Sbnawan ka emptgsa mu , ngahan na o &quot;Aruh&quot;. &quot;Pnaah laqi rbnaw siida ka Aruh nii o smkuxul bi hyaan ka payi na. Yasa mkla bi meuyas uyas ni rmngaw kari dha nanak ka uwa nii. Kiya ni wada prparu hari hngkwasan na da o wada matas ptasan tgbilaq. Siida o wada kmpriyux hari ka lnglungan na da. Yasa kska ptasan siida o ini tduwa rmngaw kari Sbnawan, ida asi ka mdui kari klwaan. Kibi saw wada na lxanun ka kari na nanak da. Pklug jiyax sngayan rbagan ni sngayan ptasan siida, wada sapah na ka Aruh. Qmita hyaan ka payi na do tayal bi qaras na ni bitaq meuyas ni rmgrig. Siida ka Aruh nii o wana mhulis ni ini rngaw ana manu kari. Ana huya msa mdui kari Sbnawan rmngaw hyaan ka payi na o wana sdui kari klwaan smiyuk hyaan ka Aruh nii. Prajing matas brah 2 jiyax sngayan ka ptasan Aruh siida do payi na o pklug smtrung paru bi knrxan. Siida ka hngkwasan na o 88. Plwanan na ka Aruhan, jiyan na dqras ni baga rmngaw, &quot;Suyang bi laqi laqi mu Aruh, ma su shngiyan ka rbnaw su enseuxal dhug? Siida o uyas su ni kari su ni lnglungan su o Sbnawan balay, hmuya ka sayang da, ma wada saw nii ini plngu ka kari su da. &quot; Embahang saw nii kari pyian ka Aruh do asi lu tmbqlit lmingis brah na. Paah hiya siida do paru balay kmpriyux ka Aruh nii da, ini na bi shngii ka kari payi na. Sayang ka Aruh do niqan bi ngahan na quri uyas Sbnawan ni rmnisuh na kari uyas Sbnawan uri. Mnhdu ku qmbahang snruan emptgsa do asi khnuk ka lnglungan mu. Ana bi rabang ka rmun na ni qnita na. Nasi ungat gnealu paah kari payi na do yaa mha hmuya ka kndsan na dhug! Paah hini klaun mu, yaa manu ka pusu kari Truku uri. Kari Truku o aji wana nanak prngagan, pusu bi o nii pkmalan lnglungan ni knkla ni gnaalu rudan Truku ta ni Utux uri. Nasi ta kdrumut smluhay kari ta nanak, ida empniqun brihan ka kndsan ta uri, saw hgnigan kndsan Aruh. Yaku o ana ku nii matas tgska ptasan ka sayang, ida mu aji laxun ka jiyax slhayan kari Truku. Ana ku mniq ska ptasan ni ruwan sapah, aji uri o tghuy ku mnswayi ni lupung, aji uri o wada ku matas tgparu ptasan, ida ku Truku balay ana bitaq knuwan.</FORM>
        <FORM kindOf="standard">= Niqan brihan ka mkla kari Troko = &quot;Kari&quot; kson o noway knkla rodan ni howay Utox. Nasi ta ini emdowai bi smlohay ni rmngaw do mha ta saw smsiqa balay brah drodan ta ni Sejiqon. 12 hngkwasan mo siida o pgklaan ko na qori endaan 1 owa Sbnawan ka emptgsa mo , ngahan na o &quot;Aroh&quot;. &quot;Pnaah laqi rbnaw siida ka Aroh nii o smkoxol bi hyaan ka payi na. Yasa mkla bi meoyas oyas ni rmngaw kari dha nanak ka owa nii. Kiya ni wada prparo hari hngkwasan na da o wada matas ptasan tgbilaq. Siida o wada kmpriyox hari ka lnglongan na da. Yasa kska ptasan siida o ini tdowa rmngaw kari Sbnawan, ida asi ka mdoi kari klwaan. Kibi saw wada na lxanon ka kari na nanak da. Pklog jiyax sngayan rbagan ni sngayan ptasan siida, wada sapah na ka Aroh. Qmita hyaan ka payi na do tayal bi qaras na ni bitaq meoyas ni rmgrig. Siida ka Aroh nii o wana mholis ni ini rngaw ana mano kari. Ana hoya msa mdoi kari Sbnawan rmngaw hyaan ka payi na o wana sdoi kari klwaan smiyok hyaan ka Aroh nii. Prajing matas brah 2 jiyax sngayan ka ptasan Aroh siida do payi na o pklog smtrong paro bi knrxan. Siida ka hngkwasan na o 88. Plwanan na ka Arohan, jiyan na dqras ni baga rmngaw, &quot;Soyang bi laqi laqi mo Aroh, ma so shngiyan ka rbnaw so enseoxal dhog? Siida o oyas so ni kari so ni lnglongan so o Sbnawan balay, hmoya ka sayang da, ma wada saw nii ini plngo ka kari so da. &quot; Embahang saw nii kari pyian ka Aroh do asi lo tmbqlit lmingis brah na. Paah hiya siida do paro balay kmpriyox ka Aroh nii da, ini na bi shngii ka kari payi na. Sayang ka Aroh do niqan bi ngahan na qori oyas Sbnawan ni rmnisoh na kari oyas Sbnawan ori. Mnhdo ko qmbahang snroan emptgsa do asi khnok ka lnglongan mo. Ana bi rabang ka rmon na ni qnita na. Nasi ongat gnealo paah kari payi na do yaa mha hmoya ka kndsan na dhog! Paah hini klaon mo, yaa mano ka poso kari Troko ori. Kari Troko o aji wana nanak prngagan, poso bi o nii pkmalan lnglongan ni knkla ni gnaalo rodan Troko ta ni Utox ori. Nasi ta kdromot smlohay kari ta nanak, ida empniqon brihan ka kndsan ta ori, saw hgnigan kndsan Aroh. Yako o ana ko nii matas tgska ptasan ka sayang, ida mo aji laxon ka jiyax slhayan kari Troko. Ana ko mniq ska ptasan ni rowan sapah, aji ori o tghoy ko mnswayi ni lopong, aji ori o wada ko matas tgparo ptasan, ida ko Troko balay ana bitaq knowan.</FORM>
    </S>
</TEXT>