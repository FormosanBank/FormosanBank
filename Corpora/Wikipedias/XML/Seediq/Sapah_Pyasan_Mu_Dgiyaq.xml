<?xml version="1.0" ?>
<TEXT id="Wiki_Seediq_Sapah_Pyasan_Mu_Dgiyaq" xml:lang="trv" source="Seediq Wikipedia, article: Sapah_Pyasan_Mu_Dgiyaq" copyright="CC BY-SA" citation="Sapah_Pyasan_Mu_Dgiyaq. (2025, May 05). In Wikipedia [Seediq]. https://trv.wikipedia.org/wiki/Sapah_Pyasan_Mu_Dgiyaq" BibTeX_citation="@misc{Wiki_trv_Sapah_Pyasan_Mu_Dgiyaq, title = Sapah_Pyasan_Mu_Dgiyaq, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Sapah_Pyasan_Mu_Dgiyaq} }">
    <S id="0">
        <FORM kindOf="original">= Sapah Pyasan Mu Dgiyaq = Sapah pyasan mu dgiyaq, malu bale qtaan ,malu bale saan muuyas duri, niqan mptgesa ma niqan laqi muuyas duri, msuupu muuyas ma mtheyaq sapah pyasan klaali, kiya ka smkuxun nami mosa sapah pyasan klaali. Sapah pyasan mu dgiyaq ge, ga alang nami Seediq, yami llaqi muuyas we pneyah nami alang ma ssiyo neepah na hiya. Kika duma nami we mkkesa naq mosa sapah pyasan, duma nami we taapa nami rulu paru mosa sapah pyasan, uxe so kiya de tpaun nami rulu tama bubu miyan mosa sapah pyasan. Dehuk nami sapah pyasan de, tena ga mheyu rhengun sapah pyasan ka mptesa tmara yami meyah muuyas, msterung nami hiya kanna ka laqi muuyas duri di. Kiya ka mqaras ku ba mosa sapah pyasan klaali. Sapah pyasan mu, egu klegan ka qhuni ga kssiyo sapas pyasan mu hiya. So ka qhuni dara, dehuk pgmisan de knpriyux qtaan ka waso na denu, duma waso daha we, wada asi knpriyux so mceas qtaan. So ka qhuni snegin we, dehuk smrabo de mphepah kanna denu, so ba qsiya mtanah rcilung qtaan ma, so ba mbbhege rcilung qtaan. Kika hbaro ba seediq meyah sapah pyasan mu, meyah psasing ma mkkesa, yaani wada malu ba qtaan ma, ye wada malu ba sknexun duri ka bgihur hiya. Ssiyo sapah pyasan mu we, egu ba klegan ka phepah ga hiya duri, theyaq yami smluhe. Niqan kingal glahang ba speriq mtbale ka ssaan nami theyaq ma msseli klaali. Seediq pneyah alang icin ka meyah qmita sapah pyasan mu de, rmengo ba kanna &quot;kedu ba knmalu qtaan ka sapah pyasan namu nii! sraun misu bale!&quot; mesa tmdahu rmengo. Qrasun mu bale meyah ku muuyas sapah pyasan hini saya. Meniq ka ptgesa yami laqi muuyas sapah pyasan hini we, hbaro ba ka Plmukan, niqan kingal ka Seediq ma kingal ka Paywan duri, dheya ga mdrumuc ba tmgesa yami, sbleqan nami daha bale duri. Sngayan ali sepac we, niqan kingal ka mptgesa meyah tmgesa yami kari Seediq, kingal ka mptgesa kari Tayan ma, kingal ka mptgesa kari Bunun duri. Ali nii, mprengo nami kari nami nanaq. Pusu mdudul sapah pyasan mu ge, mbeyax ba dmudul psluhe kari Seediq quri yami laqi muuyas, kari Bunun, kari Tayan ma kari Plmukan duri, heya ge Seediq bale duri, tdhurun na bale ka ndaan rudan cbeyo. Rmnengo &quot;iya ba chngii ka ndaan rudan ta cbeyo, niqan ta Gaya malu ba ka ita seediq, asi ka ini kmhemuc, knbeyax muuyas ma qbhangi ba ka kari tama namu ma bubu namu&quot;mesa. Laqi muuyas sapah pyasan mu, niqan nami mmsepac kmxalan rima hei, mggaalu nami kanna ma, mddayo nami klaali duri, so nami kingal tnsapah, so nami mtswai. Muuyas nami sapah pyasan, egu ba klegan ka slhayun nami, so ka kari ta Seediq ma ndaan rudan ta cbeyo, so ka kari Amerika, muuyas uyas ma kmeeki duri, matis pptasun ma ani naq spatis hiya ka lnglungan ta nanaq duri. Yaku, meyah ku muuyas sapah pyasan so nii, qrasun mu bale, sgaalu mu bale ka ga mu thiqan muuyas sapah pyasan mu. Tdhuun mu bale ka mptgesa sapah pyasan mu duri. Kika yaku ge, sgaalu mu, qrasun mu bale ma, tdhuun mu bale ka sapah pyasan mu.</FORM>
        <FORM kindOf="standard">= Sapah Pyasan Mo Dgiyaq = Sapah pyasan mo dgiyaq, malo bale qtaan ,malo bale saan mooyas dori, niqan mptgesa ma niqan laqi mooyas dori, msoopo mooyas ma mtheyaq sapah pyasan klaali, kiya ka smkoxon nami mosa sapah pyasan klaali. Sapah pyasan mo dgiyaq ge, ga alang nami Seediq, yami llaqi mooyas we pneyah nami alang ma ssiyo neepah na hiya. Kika doma nami we mkkesa naq mosa sapah pyasan, doma nami we taapa nami rolo paro mosa sapah pyasan, oxe so kiya de tpaon nami rolo tama bobo miyan mosa sapah pyasan. Dehok nami sapah pyasan de, tena ga mheyo rhengon sapah pyasan ka mptesa tmara yami meyah mooyas, msterong nami hiya kanna ka laqi mooyas dori di. Kiya ka mqaras ko ba mosa sapah pyasan klaali. Sapah pyasan mo, ego klegan ka qhoni ga kssiyo sapas pyasan mo hiya. So ka qhoni dara, dehok pgmisan de knpriyox qtaan ka waso na deno, doma waso daha we, wada asi knpriyox so mceas qtaan. So ka qhoni snegin we, dehok smrabo de mphepah kanna deno, so ba qsiya mtanah rcilong qtaan ma, so ba mbbhege rcilong qtaan. Kika hbaro ba seediq meyah sapah pyasan mo, meyah psasing ma mkkesa, yaani wada malo ba qtaan ma, ye wada malo ba sknexon dori ka bgihor hiya. Ssiyo sapah pyasan mo we, ego ba klegan ka phepah ga hiya dori, theyaq yami smlohe. Niqan kingal glahang ba speriq mtbale ka ssaan nami theyaq ma msseli klaali. Seediq pneyah alang icin ka meyah qmita sapah pyasan mo de, rmengo ba kanna &quot;kedo ba knmalo qtaan ka sapah pyasan namo nii! sraon miso bale!&quot; mesa tmdaho rmengo. Qrason mo bale meyah ko mooyas sapah pyasan hini saya. Meniq ka ptgesa yami laqi mooyas sapah pyasan hini we, hbaro ba ka Plmokan, niqan kingal ka Seediq ma kingal ka Paywan dori, dheya ga mdromoc ba tmgesa yami, sbleqan nami daha bale dori. Sngayan ali sepac we, niqan kingal ka mptgesa meyah tmgesa yami kari Seediq, kingal ka mptgesa kari Tayan ma, kingal ka mptgesa kari Bonon dori. Ali nii, mprengo nami kari nami nanaq. Poso mdodol sapah pyasan mo ge, mbeyax ba dmodol pslohe kari Seediq qori yami laqi mooyas, kari Bonon, kari Tayan ma kari Plmokan dori, heya ge Seediq bale dori, tdhoron na bale ka ndaan rodan cbeyo. Rmnengo &quot;iya ba chngii ka ndaan rodan ta cbeyo, niqan ta Gaya malo ba ka ita seediq, asi ka ini kmhemoc, knbeyax mooyas ma qbhangi ba ka kari tama namo ma bobo namo&quot;mesa. Laqi mooyas sapah pyasan mo, niqan nami mmsepac kmxalan rima hei, mggaalo nami kanna ma, mddayo nami klaali dori, so nami kingal tnsapah, so nami mtswai. Mooyas nami sapah pyasan, ego ba klegan ka slhayon nami, so ka kari ta Seediq ma ndaan rodan ta cbeyo, so ka kari Amerika, mooyas oyas ma kmeeki dori, matis pptason ma ani naq spatis hiya ka lnglongan ta nanaq dori. Yako, meyah ko mooyas sapah pyasan so nii, qrason mo bale, sgaalo mo bale ka ga mo thiqan mooyas sapah pyasan mo. Tdhoon mo bale ka mptgesa sapah pyasan mo dori. Kika yako ge, sgaalo mo, qrason mo bale ma, tdhoon mo bale ka sapah pyasan mo.</FORM>
    </S>
</TEXT>