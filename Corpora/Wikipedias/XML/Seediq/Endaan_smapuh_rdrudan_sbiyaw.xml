<?xml version="1.0" ?>
<TEXT id="Wiki_Seediq_Endaan_smapuh_rdrudan_sbiyaw" xml:lang="trv" source="Seediq Wikipedia, article: Endaan_smapuh_rdrudan_sbiyaw" copyright="CC BY-SA" citation="Endaan_smapuh_rdrudan_sbiyaw. (2025, May 05). In Wikipedia [Seediq]. https://trv.wikipedia.org/wiki/Endaan_smapuh_rdrudan_sbiyaw" BibTeX_citation="@misc{Wiki_trv_Endaan_smapuh_rdrudan_sbiyaw, title = Endaan_smapuh_rdrudan_sbiyaw, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Endaan_smapuh_rdrudan_sbiyaw} }">
    <S id="0">
        <FORM kindOf="original">= Endaan smapuh rdrudan sbiyaw = Yaasa kndusan rudan sbiyaw o, seejiq alang siida asi dha ngalan pusu snhiyan saw utux rdrudan, ana mnarux qbubur, saw bi uxay biyaw pstuq hngac, ugat brahan qnpah, maku bi mring mtltu ka hiyi, uxay uri o sprang miyah bbula kana hiyi, mi niqan ka ungac qtaan mniq alang yabi wada kpiya jiyax ini slayi da, lux mstrung dha snaw do wada qduriq da dnii, asaw ka spowda ptgaya spuhan rdudan sbiyaw, saw ka smiling pusu pknarux, sbgay qyqaya uxay uri o lukus, ssaan thmuku utux rdrudan, lwaqun ka pusu sknarux do, kiya sa pdungus balay. Brinah ku lmnglung slaqi siida mdungus balay qnita ku bubu mu, yaasa kingal keeman qtaan mu niqan kingal qrijil kmhabuk laqi rabu mtgeaguh(tbbiyax) slhbun bi miyah miying bubu mu, kla yaa hmnuya ka laqi rabu na, maku lmigis keeman kdjiqax, ana jiyan ini bi kshiya tnqiyan na uri, kiya ka miyah kmsiyuk bubu mu ni dmayaw ciqih, mhiyug ku ssiyaw hiya qmnita quwaq bubu mu, yaa mmanu ka spuhan niya, babaw duri qtaan mu gaga mangal kingal gamil kdan ka bubu mu, hmangas ciway do kbyaxan pskanan quwaq na, bukuy duri o kiya ka qnyutan na biyuq tyuqan hiyi laqi rabu kiya, saw kiya knteetu euda nii ga asaw ka niqan ndha ntru, babaw do tutuy ka bubu na nhu mhabuk laqi rabu wada sapah da, duri ni hmici kingal pala pugu sbgay na bubu mu uri, mniq ku siyaw hiya qnita endaan na smapuh euda siida ka bubu mu, kika smiling ku bubu mu: &quot;mmanu ka snpgan su suni hug?&quot;, hmulis smiyuk knan ka bubu mu rmngaw :&quot;Iya khmuc rmngaw, iya siling egu euda nii uri&quot;, ana bitaq sayang ini ku bi klai ka mmanu ka spuhan niya ni kana endaan dha, kiya ni mkdha jiyax do mstrung nami bubu kiya duri thhulis rmngaw bubu mu : &quot; Akay mhuway su balay wada tduwa balay da laqi, embiyax bi mkan ni shiya bi tqiyan na da&quot;. Kla saw nii ka smapuh ksun. Dhug priyux knxalan do, mnuda kmlawa Taywan Tanah Tunux ni klwaan Tla na kndusan ta sayang, paah mtmay alang ka pnrhulan kiristu ni iyu isil klwaan do, kiya ka snhian na sjiqun alang o ida kndax utux rdrudan ppryuxan kyokay kiristu ni mincyen paypay klmukan, yaasa musa knhuway knhuway empeungac ka smapuh hangan nida. Qtaan patas bnatas Embnatas patas : Lubi Pingaw Embatas : Kumu Basaw</FORM>
        <FORM kindOf="standard">= Endaan smapoh rdrodan sbiyaw = Yaasa kndosan rodan sbiyaw o, seejiq alang siida asi dha ngalan poso snhiyan saw otox rdrodan, ana mnarox qbobor, saw bi oxay biyaw pstoq hngac, ogat brahan qnpah, mako bi mring mtlto ka hiyi, oxay ori o sprang miyah bbola kana hiyi, mi niqan ka ongac qtaan mniq alang yabi wada kpiya jiyax ini slayi da, lox mstrong dha snaw do wada qdoriq da dnii, asaw ka spowda ptgaya spohan rdodan sbiyaw, saw ka smiling poso pknarox, sbgay qyqaya oxay ori o lokos, ssaan thmoko otox rdrodan, lwaqon ka poso sknarox do, kiya sa pdongos balay. Brinah ko lmnglong slaqi siida mdongos balay qnita ko bobo mo, yaasa kingal keeman qtaan mo niqan kingal qrijil kmhabok laqi rabo mtgeagoh(tbbiyax) slhbon bi miyah miying bobo mo, kla yaa hmnoya ka laqi rabo na, mako lmigis keeman kdjiqax, ana jiyan ini bi kshiya tnqiyan na ori, kiya ka miyah kmsiyok bobo mo ni dmayaw ciqih, mhiyog ko ssiyaw hiya qmnita qowaq bobo mo, yaa mmano ka spohan niya, babaw dori qtaan mo gaga mangal kingal gamil kdan ka bobo mo, hmangas ciway do kbyaxan pskanan qowaq na, bokoy dori o kiya ka qnyotan na biyoq tyoqan hiyi laqi rabo kiya, saw kiya knteeto eoda nii ga asaw ka niqan ndha ntro, babaw do totoy ka bobo na nho mhabok laqi rabo wada sapah da, dori ni hmici kingal pala pogo sbgay na bobo mo ori, mniq ko siyaw hiya qnita endaan na smapoh eoda siida ka bobo mo, kika smiling ko bobo mo: &quot;mmano ka snpgan so soni hog?&quot;, hmolis smiyok knan ka bobo mo rmngaw :&quot;Iya khmoc rmngaw, iya siling ego eoda nii ori&quot;, ana bitaq sayang ini ko bi klai ka mmano ka spohan niya ni kana endaan dha, kiya ni mkdha jiyax do mstrong nami bobo kiya dori thholis rmngaw bobo mo : &quot; Akay mhoway so balay wada tdowa balay da laqi, embiyax bi mkan ni shiya bi tqiyan na da&quot;. Kla saw nii ka smapoh kson. Dhog priyox knxalan do, mnoda kmlawa Taywan Tanah Tonox ni klwaan Tla na kndosan ta sayang, paah mtmay alang ka pnrholan kiristo ni iyo isil klwaan do, kiya ka snhian na sjiqon alang o ida kndax otox rdrodan ppryoxan kyokay kiristo ni mincyen paypay klmokan, yaasa mosa knhoway knhoway empeongac ka smapoh hangan nida. Qtaan patas bnatas Embnatas patas : Lobi Pingaw Embatas : Komo Basaw</FORM>
    </S>
</TEXT>