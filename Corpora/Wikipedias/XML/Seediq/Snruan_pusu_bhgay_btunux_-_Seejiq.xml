<?xml version="1.0" ?>
<TEXT id="Wiki_Seediq_Snruan_pusu_bhgay_btunux_-_Seejiq" xml:lang="trv" source="Seediq Wikipedia, article: Snruan_pusu_bhgay_btunux_-_Seejiq" copyright="CC BY-SA" citation="Snruan_pusu_bhgay_btunux_-_Seejiq. (2025, May 05). In Wikipedia [Seediq]. https://trv.wikipedia.org/wiki/Snruan_pusu_bhgay_btunux_-_Seejiq" BibTeX_citation="@misc{Wiki_trv_Snruan_pusu_bhgay_btunux_-_Seejiq, title = Snruan_pusu_bhgay_btunux_-_Seejiq, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Snruan_pusu_bhgay_btunux_-_Seejiq} }">
    <S id="0">
        <FORM kindOf="original">= Snruan pusu bhgay btunux - Seejiq = Pxal, niqan msdangi snaw ni grijil, seejiq Nanto renay sayang ka laqi snaw, seejiq ita hini ka laqi qrijil, mmowsa miing dangi na snaw. Yaasa ita tnpusu nasi mmowsa hraan hidaw uxay uri o mmiyah gqiyan hidaw qulung bi muda nyusan ayus, pklug ga hiya ka paru btunux, llabang balay gasut na, yabi wada saw empitu, mspac kmxalan qnjisan. Kingal jiyax pklug ini quyux, mtaqi truma hiya, mtaqi siida o, mspi sa hbaraw balay seejiq psmiya hiya. Bukuy do wada ga gqiyan hidaw dangi snaw do, tna mshjil ka laqi grijil da. Smiling ka laqi snaw: &quot;Ini da bi seupu taqi, maa su mshjil da? &quot;Smiyuk ka laqi qrijil: &quot;Mntaqi ku kingal labi babaw btunux dgiyaq hiya, hbaraw seejiq psmiyah knan, bukuy do maa saw nii da.&quot; Babaw do, mniq sapah snaw ida ptucing laqi ka hiya da, hmuya maa kingal paru btunux ka pncingan na, siida o asi huqil ka dangi qrijil uri da. Msaang balay ka swayi na dangi snaw, wada snbuc btunux gaga, ana saw kiya ugat brahan! Tnais do sbgihur paru bi bgihur, kndadax hiya tucing ka hiya da, yabi wada maxal kbkuy sngari qnjisan.</FORM>
        <FORM kindOf="standard">= Snroan poso bhgay btonox - Seejiq = Pxal, niqan msdangi snaw ni grijil, seejiq Nanto renay sayang ka laqi snaw, seejiq ita hini ka laqi qrijil, mmowsa miing dangi na snaw. Yaasa ita tnposo nasi mmowsa hraan hidaw oxay ori o mmiyah gqiyan hidaw qolong bi moda nyosan ayos, pklog ga hiya ka paro btonox, llabang balay gasot na, yabi wada saw empito, mspac kmxalan qnjisan. Kingal jiyax pklog ini qoyox, mtaqi troma hiya, mtaqi siida o, mspi sa hbaraw balay seejiq psmiya hiya. Bokoy do wada ga gqiyan hidaw dangi snaw do, tna mshjil ka laqi grijil da. Smiling ka laqi snaw: &quot;Ini da bi seopo taqi, maa so mshjil da? &quot;Smiyok ka laqi qrijil: &quot;Mntaqi ko kingal labi babaw btonox dgiyaq hiya, hbaraw seejiq psmiyah knan, bokoy do maa saw nii da.&quot; Babaw do, mniq sapah snaw ida ptocing laqi ka hiya da, hmoya maa kingal paro btonox ka pncingan na, siida o asi hoqil ka dangi qrijil ori da. Msaang balay ka swayi na dangi snaw, wada snboc btonox gaga, ana saw kiya ogat brahan! Tnais do sbgihor paro bi bgihor, kndadax hiya tocing ka hiya da, yabi wada maxal kbkoy sngari qnjisan.</FORM>
    </S>
</TEXT>