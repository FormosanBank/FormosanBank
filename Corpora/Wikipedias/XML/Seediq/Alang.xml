<?xml version="1.0" ?>
<TEXT id="Wiki_Seediq_Alang" xml:lang="trv" source="Seediq Wikipedia, article: Alang" copyright="CC BY-SA" citation="Alang. (2025, May 05). In Wikipedia [Seediq]. https://trv.wikipedia.org/wiki/Alang" BibTeX_citation="@misc{Wiki_trv_Alang, title = Alang, year = 2025, month = May, day = 5, note = {In Wikipedia [Seediq]}, url = {https://trv.wikipedia.org/wiki/Alang} }">
    <S id="0">
        <FORM kindOf="original">Cbeyo han we, kesun alang miyan yami Seediq peni na, nniqun seediq miyan ka kiya, niqan seediq, niqan naq neepah kkpahan daha ma, niqan ddupun daha. So ka alang miyan yami Seediq ge, mddayo ma mggaalu kanna seediq knkingal alang, alang daka alang we so kiya duri. Niqan miyan snhiyan quri Utux ka yami ma, niqan miyan Gaya nami naq, spruun miyan bale qmita ka Gaya, kndalax so ooda knkingal seediq, knkingal sapah, knkingal alang ma, betaq ooda miyan kanna yami seediq, asi ka spooda Gaya kanna, meniq ka seediq smeeliq Gaya we, puqul miyan Gaya denu. Knkingal alang we, niqan kinngal seediq pdaan kari, niqan seediq psratuc, niqan seediq mpehu, niqan seediq msapuh ma seediq mplawa quyux. Rseno ka mooda so kkpahun chedin ma, mosa mgcebu camac lmiiqu, mqedin ge meepah so kkpahun slokah ma, tminun pala, lukus ma pacang. Mssbarux ka seediq alang ma msstuku, uka kesun smtuku pila, mrriyux qyqeya ma ppuqul, uka kesun mbbaruy, niqan ka seediq so wada mgedang de, spuun daha smdehu, niqan so riso weewa msteerung de, dyagun daha piimah rai duri. Niqan nami Gaya lmaqi ka yami cbeyo, kesun daha mosa mangal tunux pais peni, kiya we sniicu na pais meeyah kmremux ma, meyah smdayak dheran ma, meyah smdaku ddupun nami, irih so kklawa nami alang miyan ka lmaqi nii, uxe mmhemuc mangal tunux nseediq. Netun so mttuuqu ka seediq alang we, spooda daha Gaya mddahur de mtbale denu, mosa phuing ka rseno we, saasu daha seediq alang ka nngalan daha, ini daha liingi ma ini khkeruy. So nii ka alang miyan yami Seediq cbeyo. Alang nami saya de ini pntena di, ado ka qnlhangan mian na Tanah Tunux ma, nii miyan na qlhangan Telu ka saya dungan, kika ga miyan muyu Gaya daha di, kndudul mgedang ka Gaya nami naq yami di, ma ga miyan asi laxi hii di. Ani lqlaqi nami saya di we, ini kela rmengo kari miyan naq Seediq duri di, bale naq ba bale ka saya duri, nii miyan mngaangal mqedin ka kaalang di, uxe de mngaangal miyan mqedin ka Mukan ma Telu uri. Malu bale ka so nii duri, ado ta ka mtbale kanna seediq ga mniq Taywang hini, ani si kani laxi ka Gaya miyan naq ami ma, kani laxi ka kari miyan naq Seediq duri, nii si nglungun mu riyung ka kenan.</FORM>
        <FORM kindOf="standard">Cbeyo han we, keson alang miyan yami Seediq peni na, nniqon seediq miyan ka kiya, niqan seediq, niqan naq neepah kkpahan daha ma, niqan ddopon daha. So ka alang miyan yami Seediq ge, mddayo ma mggaalo kanna seediq knkingal alang, alang daka alang we so kiya dori. Niqan miyan snhiyan qori Utox ka yami ma, niqan miyan Gaya nami naq, sproon miyan bale qmita ka Gaya, kndalax so ooda knkingal seediq, knkingal sapah, knkingal alang ma, betaq ooda miyan kanna yami seediq, asi ka spooda Gaya kanna, meniq ka seediq smeeliq Gaya we, poqol miyan Gaya deno. Knkingal alang we, niqan kinngal seediq pdaan kari, niqan seediq psratoc, niqan seediq mpeho, niqan seediq msapoh ma seediq mplawa qoyox. Rseno ka mooda so kkpahon chedin ma, mosa mgcebo camac lmiiqo, mqedin ge meepah so kkpahon slokah ma, tminon pala, lokos ma pacang. Mssbarox ka seediq alang ma msstoko, oka keson smtoko pila, mrriyox qyqeya ma ppoqol, oka keson mbbaroy, niqan ka seediq so wada mgedang de, spoon daha smdeho, niqan so riso weewa msteerong de, dyagon daha piimah rai dori. Niqan nami Gaya lmaqi ka yami cbeyo, keson daha mosa mangal tonox pais peni, kiya we sniico na pais meeyah kmremox ma, meyah smdayak dheran ma, meyah smdako ddopon nami, irih so kklawa nami alang miyan ka lmaqi nii, oxe mmhemoc mangal tonox nseediq. Neton so mttooqo ka seediq alang we, spooda daha Gaya mddahor de mtbale deno, mosa phoing ka rseno we, saaso daha seediq alang ka nngalan daha, ini daha liingi ma ini khkeroy. So nii ka alang miyan yami Seediq cbeyo. Alang nami saya de ini pntena di, ado ka qnlhangan mian na Tanah Tonox ma, nii miyan na qlhangan Telo ka saya dongan, kika ga miyan moyo Gaya daha di, kndodol mgedang ka Gaya nami naq yami di, ma ga miyan asi laxi hii di. Ani lqlaqi nami saya di we, ini kela rmengo kari miyan naq Seediq dori di, bale naq ba bale ka saya dori, nii miyan mngaangal mqedin ka kaalang di, oxe de mngaangal miyan mqedin ka Mokan ma Telo ori. Malo bale ka so nii dori, ado ta ka mtbale kanna seediq ga mniq Taywang hini, ani si kani laxi ka Gaya miyan naq ami ma, kani laxi ka kari miyan naq Seediq dori, nii si nglongon mo riyong ka kenan.</FORM>
    </S>
</TEXT>