<?xml version="1.0" ?>
<TEXT id="Wiki_Seediq_Huling_balay" xml:lang="pwn" source="" copyright="" citation="" BibTeX_citation="">
    <S id="0">
        <FORM> Huling balay Huling Balay ga kiya ka dmayaw emptsamac smnegul, uxay uri o mhraw bi ssmac na huling. Phuling bi musa lmiqu maduk o, ida seejiq tnpusu Taywan ka mkla balay euda saw nii. Huling Balay nii ga wada paru bi dnayaw na quri emphuling seejiq tnpusu ni sdhuan bi tnealang ni tnsapah. Huling Balay ga asi ka &quot;Huling Tnpusu Tawan&quot;, Seejiq o thnganan dha &quot;Huling Balay&quot; msa ka Huling Tnpusu Tawan nii. Alang Rudan Seejiq sbiyaw, dqrijil ga asi ka mkla tminun, dsnaw ga asi ka mkla tmsamac(t). Kari ssruun hini sayang ga, quri kari pnyahan nhuling balay. Tmsamac(t) ka dsnaw balay ga asi ka musa mtmay llmiqu dgiyaq, niqan ka tmlnga, niqan ka tmdangaw ni niqan ka phuling uri. Manu ka phuling ksun ga asi ka tmabug nanaq huling balay, &quot;sbiyaw han o ini ta phuling ka ita Seejiq&quot; msa ka rdrudan snaw dealang, pniyah bi inu ka huling balay Seejiq sayang hug? Msa ka kari rdrudan alang. Sbiyaw han ga mnniq lhngaw huling ka dhuling balay, huling lmiqu ka dhiya ni mkan seediq uri. Mqpuruh mhraw ssamac(t) ka dhiya euqun dha, ana nanaq saw bowyak, ana nanaq saw miric(t), ida dha ini baka mhraw, sdurang dha qmraq euqun dha. Qmita saw nii ka rdudan do lmnglung balay &quot;nasi ta pniqan huling balay ni dmudug ta huling mowsa phuling lmiqu do, musa ta saw phuya hug?&quot; Msa pprngaw ka dhiya. Kiya ni smkagul tru mslikaw balay ttalang na rrisaw ka rdrudan alang, mowsa gmruus kmeuruy lhngaw huling. Tnama mkaraw babaw qhuni ni sdhiyaq qmiri dhyaan, skraki dha peiyah gmruus dmijil uruk dha. Mnegaaw mdungus bi kingal jiyax, gmabul qyqaya mmowsa mrmux lhngaw huling ka dtru rrisaw nii, mapa hlama tnkanan ka kingal risaw, rmabang bi slikaw tnnalang na. Spowsa dha mhraw ssamac(t) euqun ka tama ni bubu huling lmiqu han ni, wada nhari mrmux lhngaw huling hiya ka dha ini apa ana manu na risaw. Asi pngkingal qmraq uruk huling, rmuxun dha ruwan towkan mapa, kiya ni phiyug baga ni pkla risaw ga mapa hlama tnkanan. Wada tbiyax mquri alang qduriq ka tru risaw. Risaw gaga mapa hlama tnkanan ka mghici balay, ini qbsiyaq tnnalang qndriqan dha do, mquri tgeisil qduriq ka risaw ga mapa hlama tnkanan gaga, iyux bi psdurang huling lmiqu, duri ni sqada na kleelug qndriqan na ka hlama tnkanan napa na, skraki na huling lmiqu. Ada ka ga ssapa tbiyax tmalang na risaw ka uruk huling lmiqu, nii kleelug mrrngac(t) ka uruk huling, qmbahang rngac(t) uruk dha ka tama ni bubu huling lmiqu do, snegul bukuy mhraw tru risaw ni, mabang hbaraw ka huling lmiqu miyah dmurang dhiya. Rngiyun dha daruk bowyak ka hlama tnkanan ni qdanan dha leelug eseisil, smknux knsknxan daruk bowyak ka huling lmiqu do, mquri leelug qndanan dha hlama tnkanan dmurang ni pgeeluk mkan hlama tnkanan hiya da. Mnkan do wada qtulan hlama tnkanan ka gupun dha, ungac(t) dha rrqnan ni ini tduwa tbrihun uri. Manu ka tru risaw nii do, wada tqqaras mapa dha uruk huling lmiqu bitaq dhuq alang. Siida tna mssli tmaga rhngun alang kana ka seejiq dealang, kana ka seejiq alang o mjiras mlawa dhiya, qlangan dha kska ka tru risaw ni dha uruk huling lmiqu, saw hari ka mpsmsung qqaras. Paah sayang dha uruk huling lmiqu nii ka pusu bi huling ta balay ita Seejiq msa, kndadax hiya siida tmabug huling ka rdrudan ta, kndadax hini prajing phuling samac(t) uri da. Bukuy ka mniqan ta harung da, kiya ka steumal dha phuling smbu samac(t), paru balay dnyagan na ita Seejiq ka huling nii, kiya ka ksun ta &quot;huling balay&quot; sayang. Pnyahan pnataas(</FORM>
    </S>
</TEXT>
