<?xml version="1.0" ?>
<TEXT id="Wiki_Sakizaya_kungku-u_malacabayay" xml:lang="pwn" source="" copyright="" citation="" BibTeX_citation="">
    <S id="0">
        <FORM>malacabay matenes tu ku demiiad maudad, milimeek tu ku a'adupen amin, caay katahekal, caay tu kaazih misahicahica saw. mangalay tu ku bili, caay kanga'ay a tapudah mikilim tu kakaenen. makahalhal tu ku cilal musadak, mipawali tu zumazumaen a'adupen. sakapahay ku demiad i tawya, sa cacaycacay sa masadak tapudah,mahhica tu! sa mallawidang,satu a mikilim tu kakaenen a mitena' tu ngala. izaw ku cacay a pawalil, a mikilim tu kaydihen a kakaenen niza, sakaliyuhan sadak sa ku cacay a tabakiay a kuyu,a mizakep tu pawalil pikaenn nu kuyu,tatebud sa kya pawalil cumikay saduba sa milaliw,&quot;alaen kaku!, alaen kaku!&quot; mi awaw tu cabbay. idawya satu makatengil ku cacay a katalalan tu pakaeka nu pawalil,pasakayca nu ngiha a miazih,makaazih ku kuyu, tezep sa a milaliw,pasayda sa ku mancel ma kaazih pilalaba' nu kuyu tu pawalil,kasenun sa mulaliw a milimek, ya ngabul mitaung misawantan maheca sa, makaazih tu pilalaba nu kuyu tu pawalil,pihaymaw satu muawas salikelun,micaliway ku sizi i tiza,makatengil ku nikadalaw nikabiyalaw nu pawalil, makaazih yaza ku kuyu,&quot;may&quot; sa mulaliw tu. aku sa caay pakapupu tu uzip nu maku saan, makatengil ku babuy tu pakaeka nu pawalil, tezep sa pasuni ciniza a milaiw. paketengil tu ku wacu i niyazu' tu pakaeka nu pawalil, &quot;u cima ku manuluwaay saw.&quot; matatengil amin sa. matinge tu militiuay nu kuyu ku pawalil, amakayca tu sa cangla,&quot; natu! natu! natu! kabili kita&quot;sa,milakec tu sauwac, mikayakay tu buyu, miawas tu cebecebedan, &quot;wang! wang! wang!&quot; sa atatulu, cumikay a mi awaw, katukuh satu kalat hantu i lie'l nu kuyu kelem han &quot; awang! awang!&quot; sa tu kya kuyu, apaengil haw ku wacu, u pikalat nu heni. ya kuyu sa kanikihen beluc satu milaliw. maduka mangeluh tu tatilengan nu pawalil,haymaw satu mu culil taluma '.alaw i luma' ku yadahay a cabay masaupu mihalhal a maydih matineng mahica tu kya pawalil sa. &quot;ka i takuwan saw? anga'ay cuka' han aku,ngay ma cuka' ku tinay nu ya kuyu.&quot; musakamu ku mancel &quot;nasawni aca kaku matineng kya caay pasubana kisu saw?&quot; a tukud han aku mipeleng tu tangaah niza. mi pa pa ku ngabul tu baluwang sa kamu sa&quot; kya caay kisu pasubana' i takuwanan saw, mitakus tu yadahay a widang mamitena' tu zazan nu kuyu, a papilaliw tisuwan.&quot; caka sakapidahan ku sizi, sakamu satu &quot;sazikuzay kaku makatineng tu kawaw nu misu, a kelid han nu maku ku katuuday a sizi a mizakep tu kuyu, cuzuh han mapulin i lilis nu dangkay.&quot; i zikuzan tu pangiha ku babuy,&quot; sazikuzan tu kaku matineng tina kawaw,anu ayawan matineng sa, &quot;kukuh&quot; han nu maku,aa pasawaliwalian kuya kuyu,ku talaww a taza i mapilisay a buyu&quot; saan. salaawaw sa kiya katuuday a'adupen, nayay ku patebeliay, u ya pawalil taung sa azihazih sa, caay henay pakaazih kya tuluay a wacu, azihan maka maduka'duka kuheni,tihuway sa muculil taluma', u pacuay nu pawalil tu pauzip nu niza sa,a hicaan pacuay nu maku saw? palida sa kya tuluay a wacu &quot; u hatiniay a kawaw, amana paibalucuan, mipadang kami ku papadangan a kawaw&quot; sa. makayni tu mahiniay a kungku sa,u canan ku sacabayen saw,caay ku tineng,kasalungan ka asu' aca ku kamu, a caay pisausi kuni sakawawan, a caay kaydih nipacuay nu mipadang niza sanay, tezap sa mipadang tisuwan paayaw i tisuwan,u mahiniay ku a sacabayen nu mita!</FORM>
    </S>
</TEXT>
