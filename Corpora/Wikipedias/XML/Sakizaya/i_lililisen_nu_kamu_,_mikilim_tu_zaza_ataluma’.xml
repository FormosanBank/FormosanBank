<?xml version="1.0" ?>
<TEXT id="Wiki_Sakizaya_i_lililisen_nu_kamu_,_mikilim_tu_zaza_atalumaâ€™" xml:lang="pwn" source="" copyright="" citation="" BibTeX_citation="">
    <S id="0">
        <FORM>i lililisen nu kamu , mikilim tu zaza ataluma' u balucu'ay nu mikeliday pecu' nu lacul u nabalucu'an ni Tuku Sayuen namakay misakakawaw tu pabalucu'an kawaw nu kamu nu Sakizaya i 2018 a mihcaan. sapuelac uyniyan a pabalucu'an kakaw asapauzip tu kamu nu Sakizaya, palekal i lalud nu 2016 a mihcaan. natayni ci Lin atu Huang tusa a saydan, mitingil tu kalas atu sining nu niyazu'. malihalaw ku balucu' nu maku, zayhan anu caay malaheci tina kawaw i tulu a mihcaan, amalawpestu ku kamu nu Sakizaya. i lalingatuan tina kawaw, caaykatepa tu saydan atu micudaday, inayi' ku kaydihan a tademaw nu misakakawaway. tina pabalucu'an kawaw tadamaan a satangahan sa, u apasubana'ay a saydan atu aminanamay a micudaday. uzuma a satangahan sa, u minanamay dabek atu misabaluhay. musepi satu, sazikuzay sa, izawtu ku saydan,micudaday atu misakakawaway tayni. mikukay kami tu tuas nu mita. yadah ku aminanamay a sapicudad, izaw ku lalay, nazipaan, lalangawan, kagak, misabaluhayay, sasulitan, ulic, natingenan atu zuma. caay kadayum tina kawaw, yadah ku sasadakayan. tinaku: macacihi kami tu tina kawaw; mautang ku kalisiw nu kuwanan, sisa lihalaw atu malalum ku balucu'; caay katatudung tu baluhayay a sapicudad; mainal tu laculaculan atu katahkalan nu kalisiw. uyzasa, izawtu ku kalimulakan a kawaw. itiza i da'cusay a zazan, haymaw hanita muculil. u sazikuzay a pamutekan tuyniyan a kawaw sa, maydih kami mucelak tu padutusay a binacadan tademaw. maydih aca kami, anucila sa, taneng kita patizeng tu hecek nu pasubana'ay a kawaw nu Sakizaya. namakayniay a nasulitan nasakamuan atu natinengan pabalucu'an kawaw nu kamu nu Sakizaya i 2018 a mihcaan. nasulitan ni Tuku Sayuen i 2019.1.13 Yuancyawcye nu dengtal Cengce tabakiay a cacudadan nu pikingkiwan tu misayincumincuay a congsin</FORM>
    </S>
</TEXT>
