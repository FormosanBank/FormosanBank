<?xml version="1.0" ?>
<TEXT id="Wiki_Sakizaya_misumad_tu_siwa_cedang_nu_Yicumincu_a_kamu_sapicudad" xml:lang="pwn" source="" copyright="" citation="" BibTeX_citation="">
    <S id="0">
        <FORM> kakiliman u nazipaan nu Sakizaya a kamu nu misanga' atu misumad tu &quot;siwa cedang nu Yicumincu a kamu sapicudad&quot; nilacul ayaway a kamu 2018 a mihcaan 1 a bulad 25 a demiad, muawaw aku aci Bunuk nay Cence tabakiay a cacudadan Yuan cu min cu gankiw satebanan. pulung kami tayza Cengta a buyu' misanka' tu &quot;siwa cedang nu Yicumincu a kamu sapicudad&quot;. tina sapicudad namakay 2002 a mihcaan misanga'. tulu a mihcaan masanga' tuway, i 2006 a mihcaan kakakilul paisac. itawya misanga'ay a tademaw, ci Tiway Sayun,ci Syu Cenwan, atu ci Liu Zongce, tatulu a babalaki mabelec tuway. uyniyan sapasulitan a kawaw tu Sakizaya a kaum, macaliwtu sabaw enem a mihca, uyzasa tuyniyan a kawaw patahkal aca u zateng i balucu' nu maku, mahiza u nacilaay a kawaw kuyza. siwa cedang sapicudad namisanga' i nuayaw saan, inayi' henay ku &quot; tama sapisulitan a sisetyimo nu Yicumincu a kamu&quot;. tina sisetyimo namakay i zikuz nu 2003 a mihcaan misanga' atu migankiw. katukuh 2005 a mihcaan 9 a bulad, malaheci tu mitimaadaw atu milucek. sisa, yadah ku caay kalecaday ilabu' nu sapicudad. i nuayaw maisac nu 4 9 cedang sapicudad a cudad sa, haca adidi' saw namisanga' tina sapicudad, uyzasa, izawtu ku daecusay atu mungangaway. u zuma sa, tina sapicudad a nuzikuzan, nay u uzip nu nuwawaay,kucung atu talakaway a micudaday. sisa, caay kalecad tu niyazu'ay a uzip atu katinengan. anu pasubana' tu wawa kya babalaki, amapatelac atu mulalaw, sisa, malibud tu kya babalaki. zayhan inayi' ku malecaday a uzip atu katinengan i niyzau' atu tusu, sisa, inayi' malecaday a kamu. sakatulu, caay kalecad ku niyazu' izaw ku caay kalecaday a kamu. nabalucu' nu sapicudad hini misanga'ay a kawaw, u zateng nu Cence tabakiay a cacudadan Yincumincu gankiw satebanan, amana kayadah misanga' atu misumad. tina zateng malecad tu nu makuay. zayhan kayadah misanga' atu misumad caaytu sapakapahen ipabaway a munday, zumasatu matahtah tu demiad. u kapahay a kawaw sa, haymaw han misanga' atu misumad, haymaw satu makapahtu kya sapicudad, uyniyan a kawaw silaheci, caay patahtah tu demiad atu kalisiw. hini misanga' 1 6 cedang sapicudad nu Sakizaya a kamu, mihiniyan tu misaungay. izaw ku walu a kawaw, yamalyilu: 1. sayahan misanga' atu misumad tu ilabu' nu saydan a cudad, u lacul nu &quot;Sakizaya sasaydan nu adiwawa&quot;. 2. mikilul tu Sakizaya a kamu &quot;tama sapisulitan a sisetyimo nu Yicumincu a kamu&quot; misanga' atu misumad. 3.misumad tu ketun nu kamu atu kaukak nu kamu. 4.misumad tu sasukaynahay a sulit. 5.misumad tu papulita nu cebang nu saydan a cudad. 6.palecadan tu nuayaway atu nuzikuzay a sulit atu kamu ilabu' nu cebang. 7.muliyaw lingiha'. 8.micunus tu lingiha' nu dilyikotoling atu satangahan. micunus tu kabana'ay sayadahay a sumad sa, itiza ilabu' nu saydan a cudad &quot;Sakizaya sasaydan nu adiwawa&quot;, i malumanay a cudad sa, caay kayadah ku sulit, yadah ku mungangaw, caay kalecad tu lacul nu cebang a lacul. mahiniay a kawaw, pasumaden amin kya 60 cebang a sulit. pay cacay a cebang izaw 400 600 a sulit ilabu' nu &quot;Sakizaya sasaydan nu adiwawa&quot;. u zuma sa, palecaden ku lacul nu cebang tu tina sulit. pasiketen tu laylay nu binacadan atu ayzaay a uzip atu kabana'ay. mililid tu saydan pacunus tu pasubana'ay a kawaw. i sapisulit a kawaw sa, milucek misawantan tu ina ngiha' o atu u, mibalic o ku u , malingid tu tatenga'ay a ngiha', caaytu masiwala tu o atu u . sakatulu sa, pialestu kami tu r , hamin han misulit tu l. sakasepat sa, u ina ngiha' e, mahuming kya ngiha' nu e, macapi tu ' , madayum tu mipulita, sisa, sumaden kami. sazikuzay sa, anu ina ngiha' i atu u, mababelaw tu zuma a ina ngiha', nikasumad tu ku j atu w , malingidtu ku tatenga'ay a ngiha', sisa, u sapasulit a kawaw kyami, sumaden tu y atu w. lingiha' a kawaw kya lingiha' a kawaw sa, i luma' kami misakawaw, saungay kami ku calay zazan patudu' ku masawantanay a kawaw. mahini sa, caaytu patahtah tu kalisiw atu icelang nu tademaw, inayi'tu ku katiihay, madayum misaungay. hakay sakacacay misaungay kami, kya calay zazan a pinkuan atu tuutuud caay kataneng, sisa, mautang kya ngiha', caay kasiwantan asaca caay malaheci kya lingiha' a kawaw. tinaku: mangasiw pangkiw a kawaw caay kakapah, mabulibul tu daecusay a palatuh bacu. sisa, amuliyaw lingiha' aca. twaca, izaw ku cacay lingiha' mangaliw cacay a demiad inayi' ku laheci. sisa, malinges atu malibud kami. sazikuzay, paedap ku Cengta a misakakawaway, malahecitu mahmin. sazikuzay a kamu hamin hanaku ku kamu, u sakapahay a kawaw kuyni, u sakapahay a teka' kuyni. haca izaw henay ku apasumaday a kawaw, sidaecusay a munday. tinaku ku sapicudad a kulit nu Sakizaya, u Pangcah a kulit henay, caay henay pasumad tu nu Sakizaya. palutatenga' kaku, macaliw ku sayadahay a sanga' atu sumad, tina sapicuad taneng patizeng atu patapabaw ku sanat masitudung ditek atu silaheci. maydih kaku tu ipabaw musakakalukay nu Yincumincu atu migankiway taneng matuling tina kawaw, misanga' atu misumad &quot;siwa cedang nu Yicumincu a kamu sapicudad&quot; atu zuma a sapicudad. mahini ku zateng nu maku. namakayniyan a nasulitan nasakamuwan atu natinengan nasulitan nay paybalucu'ay a kawaw nu subana'ay a pu 2018 1, nasulitan ni Tuku Sayuen wikipitiya nu Hulam E </FORM>
    </S>
</TEXT>
