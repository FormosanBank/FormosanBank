<?xml version="1.0" ?>
<TEXT id="Wiki_Sakizaya_kapahay_ku_wayway-Tiway_Sayun﹙misaydan﹚~sakatinusa" xml:lang="pwn" source="Paiwan Wikipedia, article: kapahay_ku_wayway-Tiway_Sayun﹙misaydan﹚~sakatinusa" copyright="CC BY-SA" citation="kapahay_ku_wayway-Tiway_Sayun﹙misaydan﹚~sakatinusa. (2024, November 18). In Wikipedia [Paiwan]. https://pwn.wikipedia.org/wiki/kapahay_ku_wayway-Tiway_Sayun﹙misaydan﹚~sakatinusa" BibTeX_citation="@misc{Wiki_pwn_kapahay_ku_wayway-Tiway_Sayun﹙misaydan﹚~sakatinusa, title = kapahay_ku_wayway-Tiway_Sayun﹙misaydan﹚~sakatinusa, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/kapahay_ku_wayway-Tiway_Sayun﹙misaydan﹚~sakatinusa} }">
    <S id="0">
        <FORM>kapahay ku wayway Tiway Sayun misaydan sakatinusa lacul tu nasulitan ngatu cacay lunabay ku nu ayawan nu luma' i ciwidian, izaw ku pinapina a kilang, sipisanga'an niza ku luma' nu ayam, saka caluway pakan, atu caluway miazih tu ayam, i takalay a cudad u aazihan tu canacanan a ayam, uzuma masasukamu kami, u mahiniay a ayam mahica ku kaen mahica ku kasidibu, nu binacadan mahica ku piazih tu mahiniay a ayam ! manamuh ku saydang tu ayam, u akak dada' kakaiyan niza, zayhan nakamuan nu banalaki sa, makasicay a tatayna sa mala akak sa. ngatu tusa pasayza sasingalan ku piazih tu nu'tipan, sasumanah sa azihen ku cilal, ayza ayinsetan, sukeladi atu aazihen tu nu ayam a cudad, mahiza zikuz nu enem a mihca ayza mapazeng i labu nu galas ku nalimaan micudad, mabelih a mabuhat i sasa nu dinki. zatengen itawya ci niza, misacelem ku demiad, kinabakah sa tu uzip mabilil mizikec tu sasulit micudad. silaed tu galas miazih tu nacudadan niza, malecad u makazihay ci nizaan, mikulawit milalaba' tu laying, nay amis nu kalinku katukuh timul, nay lumaluma'an katukuh umaumahan, nay zuma a niyazu' katukuh i niyazu', nay wawa katukuh kabalakian, inacudad mapahzek tu, hizahiza sa u uzip niza mapazeng tu pinaay a mihca audadan sa atu kinabakah sa paicelang palekal tu binacadan ta. cacay a cudad atu cacay ku kamu tungusay u kacekil nu balucu', nika ayza inamahiniay makulahay tu a tatipeluk, caay tu kapalita ku cudad. ngatu tulu madapuay nu likat nu bunac a takal ilabu nu luma' kalimucu' nu kakabi'an. nuwalian u bayu, macekul ku dadipasan atu niyazu'. sakalecadan aniwiway i lala' a adingu, patanuwalian ku piazih i sasingalan. mizikec tu sasulit, micudad tu sasakamuen, tusa a ubad ku demiad, pitu bataan ku mihca a mauzip, cacay ku sasulit makacacudad hakiya? haymaw han miasip ku cudad niza, kakatinengan ku baat nu naculilan niza i niyaniyazu'an, macunus ku nikatinengan ni misaydan, mabuhat ku nizateng, macunus ku pinanam, limulak ku nika uzip. u nikasuped tu ninanaman nitengilan maazihay i niyazu', sakasitangah niza a paicelang tu binacadan, lalacalacal sa ku tademaw limulak tu damiamiad. makayza i picudad, ci niza i aazihen a kenis nu paykanatal a cudad , atu sabalad nu likisi miwanik tu liken a misapkim. ngatu sepat itawya a mihca, namaka taypi kaku taluma' i kalinku. caay hen kasulimet ku tuud, matabal tayni i luma' aku. &quot;izaw ku pinapina a kawaw azihen may, madayum sa.&quot; ahemaw tengilen ku kamu, nika caay katatawa ku bihid. pinapina tu a mihca tiya katinengan naku, ayaw nu katayni niza tu cacay a demiad natayza i taypi tabakiay cacudadan mikaygi, macaculi tu cacay a saydang, wini ku kamu niza. &quot;niyam a kumi aenem ku tademaw, sasepat ku kalas atu kaku, nayay ku mahiniay kisu matinengay misulit tu cudad, pilihizai kisu may.&quot; ngatu lima hang kiya madayum nasa kaku, pahezek ku kawaw i cacudadan, taluma' kaku milusimet tu nakaygian nuheni a kamu atu palacudaden ku nisulutan a kamu. yu milusimet ku tu pisulit a kawaw sa u samangelu'ay imahiza. maliyuh kaku misuli tu nu yincumin kiyu sakamuen tu, satikutiku han misaliyaliyaw micudad, ngelu' sa ku izaay, mahamin sa tayza i niyazu' pasubana'. pinapina ku demiad manglu', tineng sa kaku, madayum sa ku kamu niza, kaku u izumaay a niyazu' a tademaw i tuse ku eneng, cacay bataan tu ku pasubana' tu micudaday nayaan pasubana, tu nu yincumin, u kataluma' u nu dietu a nipazazan sa kaku. malalitin tu ihekalay atu zumaay a natinengan sakasitangah nu Sakizaya nasulitan nay pabalucu'ay a kawaw nu subana'ay a pu 2018 1</FORM>
    </S>
</TEXT>
