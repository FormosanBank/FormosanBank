<?xml version="1.0" ?>
<TEXT id="Wiki_Sakizaya_cacay_a_bataan_ku_cilal" xml:lang="szy" source="Sakizaya Wikipedia, article: cacay_a_bataan_ku_cilal" copyright="CC BY-SA" citation="cacay_a_bataan_ku_cilal. (2025, May 05). In Wikipedia [Sakizaya]. https://szy.wikipedia.org/wiki/cacay_a_bataan_ku_cilal" BibTeX_citation="@misc{Wiki_szy_cacay_a_bataan_ku_cilal, title = cacay_a_bataan_ku_cilal, year = 2025, month = May, day = 5, note = {In Wikipedia [Sakizaya]}, url = {https://szy.wikipedia.org/wiki/cacay_a_bataan_ku_cilal} }">
    <S id="0">
        <FORM kindOf="original">u kungku nu baki. kungku i sumamad nacacay a bataan ku cilal. makai' tu nina cilal ku lala' mahiza u nipalamalan ku akuti', caay tu kamaluk ku malukay. caay tu mulangaw ku nipalumaan, milimek tu ku tademaw i buhang nu ba'tu tu demiad, samsamdeb tu i tiya tahekal. cacay a demiad, masaupu ku niyazu'ay a matatengil, a hicaan a miliwan kya cacay a bataan a cilal saw sa, izaw ku misakamuay &quot;a i labulabu nu lala kita mueneng&quot; sa, nika caay ka kapah ku mahiniay sa amin.zaysa, anu maudad a mabalad tu, izaw aca ku misakamuay &quot;misanga' kita tu tabakiay a padahung, hangay matahpu ku niyazu&quot;. caay ku kapah sa amin, zaysa, anu maninel a maluyuh tu, i tawya sa satinengay miadup a tademaw musakamu tu &quot;na pana'en ita kya cilal&quot; hung sa tu amin ku kamu niza. zaysa u sataluday a tatama ciniza i niyazu', cila tu, tatama nu niyazu' mikilul amin a mipana' tu cilal. u tatayna tu a dada ku i luma'ay, matenes tu ku tatayna mihalhal i luma' anu caay henay kapana' kiza cilal, caay henay kataluma' ku tatama, kyu pasaupu hantu nu acawa ni talud ku tatayna nu niyazu'ay a musakamu. amana piida tu tatama, a ita tu ku mamisakakawaway. hini satu ku cacay a tatayna, a misasalil kita, a mizakep tiza cilal, kya saupu satu ku tatayna amin a u sakapahay ku sapisasalil ita. anu taluma' mabi' tu ku cilal, zakep hantu ita. mazakep tu ku pituay a cilal, mahetik i bayu mapatay tu, u liwan tatulu tu kya cilal matalaw, muangic tu tataynaan. sakamu hantu nu acawa ni talud, amanga kamu ka kiinacacay a malecalecad a tahekal, a mapatay kami nu akuti', a hicaen mauzip. matalaw kya liwan nu cilal. hang satu i tataynaan. &quot;pung&quot; satu ku cacay a cilal, mala bunac tu, masasukamu tu kyaliwan tusaay a cilal, u cacay sa demiad a tahekal, u cacay sa u sansandeb a tahekal, ya sansandebay a tahekal sa u bulad kuyza. makazih satu ku tatama cacay tu ku cilal, tanu namuh satu a taluma', matineng tu kuheni alaw u nu tatayna a nikawawan, u citangahay ku tatayna sa ku tatama, katukuh ayza, makazatenghenay kaku tu kungku ni baki.</FORM>
        <FORM kindOf="standard">o kongko no baki. kongko i somamad nacacay a bataan ko cilal. makai' to nina cilal ko lala' mahiza o nipalamalan ko akoti', caay to kamalok ko malokay. caay to molangaw ko nipalomaan, milimek to ko tademaw i bohang no ba'to to demiad, samsamdeb to i tiya tahekal. cacay a demiad, masaopo ko niyazo'ay a matatengil, a hicaan a miliwan kya cacay a bataan a cilal saw sa, izaw ko misakamoay &quot;a i labolabo no lala kita moeneng&quot; sa, nika caay ka kapah ko mahiniay sa amin.zaysa, ano maodad a mabalad to, izaw aca ko misakamoay &quot;misanga' kita to tabakiay a padahong, hangay matahpo ko niyazo&quot;. caay ko kapah sa amin, zaysa, ano maninel a maloyoh to, i tawya sa satinengay miadop a tademaw mosakamo to &quot;na pana'en ita kya cilal&quot; hong sa to amin ko kamo niza. zaysa o sataloday a tatama ciniza i niyazo', cila to, tatama no niyazo' mikilol amin a mipana' to cilal. o tatayna to a dada ko i loma'ay, matenes to ko tatayna mihalhal i loma' ano caay henay kapana' kiza cilal, caay henay kataloma' ko tatama, kyo pasaopo hanto no acawa ni talod ko tatayna no niyazo'ay a mosakamo. amana piida to tatama, a ita to ko mamisakakawaway. hini sato ko cacay a tatayna, a misasalil kita, a mizakep tiza cilal, kya saopo sato ko tatayna amin a o sakapahay ko sapisasalil ita. ano taloma' mabi' to ko cilal, zakep hanto ita. mazakep to ko pitoay a cilal, mahetik i bayo mapatay to, o liwan tatolo to kya cilal matalaw, moangic to tataynaan. sakamo hanto no acawa ni talod, amanga kamo ka kiinacacay a malecalecad a tahekal, a mapatay kami no akoti', a hicaen maozip. matalaw kya liwan no cilal. hang sato i tataynaan. &quot;pong&quot; sato ko cacay a cilal, mala bonac to, masasokamo to kyaliwan tosaay a cilal, o cacay sa demiad a tahekal, o cacay sa o sansandeb a tahekal, ya sansandebay a tahekal sa o bolad koyza. makazih sato ko tatama cacay to ko cilal, tano namoh sato a taloma', matineng to koheni alaw o no tatayna a nikawawan, o citangahay ko tatayna sa ko tatama, katokoh ayza, makazatenghenay kako to kongko ni baki.</FORM>
    </S>
</TEXT>