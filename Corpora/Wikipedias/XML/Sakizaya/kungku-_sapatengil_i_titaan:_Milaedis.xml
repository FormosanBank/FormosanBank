<TEXT id="Wiki_Sakizaya_kungku-_sapatengil_i_titaan:_Milaedis" xml:lang="pwn" source="" copyright="" citation="" BibTeX_citation="">
    <S id="0">
        <FORM>satangahan nu ulic sapatengil i titaan: Milaedis ngatu ngatu 1 caledes tu ku limaay abulad, sakaenem namalahuk, milisim tu tabukud ci baki aci ama i dabek, katukuhan tu ku pilaedisan a lisin, sepatay kutuki patayzan tu i bayu, katuud tuku mamumul mibutin, mahamin tu pangangan ci yama, mahamin tu ku tumuk atu babalaki misilsil tu pah, daedac, sapakaen tu dietu, ci kabitan, papidiput, macemut, lihalay a taluma', labi tu limaay kutuki, mahamin tu a melawan nu misebengay nu bayu ku balunga, kakilukilul satu atabayu mibutin. ngatu 2 tucila a sananal, mabatikal kaku tapayu, pankiu nu siwaay ku tuki, malalusa tu ku talumaay a balunga, namahiza, taluma' tu ku balunga ninipaki, namamelaw tunu misubengay, tayza tu amidaduy, uwa ! izaw ku canacanan abuting, makayza, daduy hatu sa cecay alasubu iza ku tulu abataan adaduy, tatenga' u tadacemut. ngatu 3 sabaw tulu a daduy sipabeli tu musakakawaway, tengilen naku ci baki, kiya sipabel i tawan ku buting ? kamu nibaki : u sapakaen tu laban sa , namahiza, pakelakela' han tu kiya buting a taluma'. pankiw nu sabaw cecay ku tuki, tabayu ku binawlan, misadabek silsilen tu ku tunuz atu lamyi' , aya ! nayi' ku lamyi ? milaedis a lisin sa u buting ku biting. uyu a mukaen sa pasaupu tu namibutingay, pasubana' ku miwananay : Sapalaban a paysu', pina ku buting, cima ku saiyadahay sa, azihhan sa nibaki ku iciban a balunga, hulay mingis ! ngatu 4 u kungku nu Sakizaya muenengay i pazik a niyazu' , i tawya u kamu i zaw ku tapakiyay a tademaw, u ngangan niza sa alikakay han, manamuh mukaen tu bituka nu wawa, misawasu tu binawlan atu tatayna, tuzuma tu ademiad malalum ku tumuk tuwa tahasepi tu dietu nu bayu ci Kapit, sakamu satu i tumuk, anu maala tu ku papah nu lucik, baluden, ami pazen i ayaw nu selal sa amakademec tu alikakay. ngatu 5 makazih ku alikakay tu niballudan a lucik sa mapilpil ku alikakay matalau, a milunguc tu tumuk : sululi kami sa. Iyu a milaliw, mikukay tu binawlan pami', pauzip tu iyadahay a butin kamu, tu mihemiheca, sakualikakay, kiyu nupadan nu dieti nu bayu kuyni u laedis han alisin. namakayniay a nasulitan nasakamuan atu natinengan nasulitan ni Tiway Sayiun,Lisin Cudad,atu ci Tuku Sayiun malaalitin tu i hekalay atu zumaay a natinengan</FORM>
    </S>
</TEXT>
