<?xml version="1.0" ?>
<TEXT id="Wiki_Sakizaya_hamay_baki(長者賜福祭)" xml:lang="szy" source="Sakizaya Wikipedia, article: hamay_baki(長者賜福祭)" copyright="CC BY-SA" citation="hamay_baki(長者賜福祭). (2025, May 05). In Wikipedia [Sakizaya]. https://szy.wikipedia.org/wiki/hamay_baki(長者賜福祭)" BibTeX_citation="@misc{Wiki_szy_hamay_baki(長者賜福祭), title = hamay_baki(長者賜福祭), year = 2025, month = May, day = 5, note = {In Wikipedia [Sakizaya]}, url = {https://szy.wikipedia.org/wiki/hamay_baki(長者賜福祭)} }">
    <S id="0">
        <FORM kindOf="original">hamay baki 長者賜福 sapuelac nu lisin ngatu cacay wawa aw! nipalada' nu tuas kina tunuz! sakapahen namu ku nipitanam. pakay balucu' han ku kukay, diputen nu tuas kamu balaki. haymaw han mukan, zatengen kuni paini nu tuas, kukay kuni padiput nu tuas, balaki masatademaw, mala kakasenengan nu niyazu'. ipabaway a pauzipay atu tuas! i nuayawan nu dabek ku adiwawa, pabeli i tu haw tu sakakumced atu sakasitangah. padebun ku asuay a lesing ipabaw nu tunuz, pakayza ini pabeli, ngay mukan nu heni, ngay unanam a padutus. samihmihcan sa kami milunguc tisuwan, dutucdutuc kami mibetik i tisuwan, pabelii ku heni tu sadimata' atu icelang, ngay dihku ku niyazu' atu aadupan. ngatu tusa u uzip nu tatama ku nipiadup, keliden nu balakiay ku selal. sakamu sa ku tumuk &quot;akiken ku niadupan, u palu' ku sapilacul tu kaka'nen, mikukay ci malatawan! tuni pa'ya tamiyan tu aadupan, hamaw kapah ku balakiay palekal tu bakibaki tu wawa.&quot; malataw! nipa'ya nu misu tuni adupan, u sapauzip niyam tu wawa. i pabaw mutizeng i sasaupuwan, musakamu sa tu ku babalaki&quot;adidiay a wawa laemeden tu ku balucu' a patahkal tu lima, kasikazen ku balucu' sakay babalaki satabakin ku ngiha musakamu tu bakibaki. hakapahen kuni pa'ya tuni sapadahi nu babalaki, amahiza kisu u kiyuma, kaicelang mahiza u kuku' nu ngabul, hizasa kasikaz, kasikawaw, kadimel, kadihiyi.&quot; ngatu tulu tatalaayaw a selal, satudud a dadiw, saaumien patukuh tu nabalucu'an, amana kapawan tu tuas. kasikaz atu idihen ku pauzipay, i balucuen ku mipasubana' nu tuas. u beliw nu bali, taepic nu udad, u tuduh nu lamal, katahkal nu lala', kadimel atu kadihiyi'. mana kapawan haynisadikud, i labuen kuni paini nu tuas. maahemaw ku dadiw tunu palaw, mahaymaw ku culil. sasukapahay nu di'tu, amiteka tu ku lisin, saahemawen nu niyam ku suni' amibetik, mihalhal tuni ka tayni nu misu, tulisen a mudadiw tunu kanamuhan nu misu. milunguc tuni pasepi nu misu, pasakapahen tu ku binawlan nu binacadan, caay ka uning ka lilac ku uzip atu balucu' niyam, maydih a litinan nu di'tuay a calay, muculil i tatengaay a zazan nu di'tu.</FORM>
        <FORM kindOf="standard">hamay baki 長者賜福 sapoelac no lisin ngato cacay wawa aw! nipalada' no toas kina tonoz! sakapahen namo ko nipitanam. pakay baloco' han ko kokay, dipoten no toas kamo balaki. haymaw han mokan, zatengen koni paini no toas, kokay koni padipot no toas, balaki masatademaw, mala kakasenengan no niyazo'. ipabaway a paozipay ato toas! i noayawan no dabek ko adiwawa, pabeli i to haw to sakakomced ato sakasitangah. padebon ko asoay a lesing ipabaw no tonoz, pakayza ini pabeli, ngay mokan no heni, ngay onanam a padotos. samihmihcan sa kami milongoc tisowan, dotocdotoc kami mibetik i tisowan, pabelii ko heni to sadimata' ato icelang, ngay dihko ko niyazo' ato aadopan. ngato tosa o ozip no tatama ko nipiadop, keliden no balakiay ko selal. sakamo sa ko tomok &quot;akiken ko niadopan, o palo' ko sapilacol to kaka'nen, mikokay ci malatawan! toni pa'ya tamiyan to aadopan, hamaw kapah ko balakiay palekal to bakibaki to wawa.&quot; malataw! nipa'ya no miso toni adopan, o sapaozip niyam to wawa. i pabaw motizeng i sasaopowan, mosakamo sa to ko babalaki&quot;adidiay a wawa laemeden to ko baloco' a patahkal to lima, kasikazen ko baloco' sakay babalaki satabakin ko ngiha mosakamo to bakibaki. hakapahen koni pa'ya toni sapadahi no babalaki, amahiza kiso o kiyoma, kaicelang mahiza o koko' no ngabol, hizasa kasikaz, kasikawaw, kadimel, kadihiyi.&quot; ngato tolo tatalaayaw a selal, satodod a dadiw, saaomien patokoh to nabaloco'an, amana kapawan to toas. kasikaz ato idihen ko paozipay, i balocoen ko mipasobana' no toas. o beliw no bali, taepic no odad, o todoh no lamal, katahkal no lala', kadimel ato kadihiyi'. mana kapawan haynisadikod, i laboen koni paini no toas. maahemaw ko dadiw tono palaw, mahaymaw ko colil. sasokapahay no di'to, amiteka to ko lisin, saahemawen no niyam ko soni' amibetik, mihalhal toni ka tayni no miso, tolisen a modadiw tono kanamohan no miso. milongoc toni pasepi no miso, pasakapahen to ko binawlan no binacadan, caay ka oning ka lilac ko ozip ato baloco' niyam, maydih a litinan no di'toay a calay, mocolil i tatengaay a zazan no di'to.</FORM>
    </S>
</TEXT>