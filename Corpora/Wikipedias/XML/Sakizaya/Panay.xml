<?xml version="1.0" ?>
<TEXT id="Wiki_Sakizaya_Panay" xml:lang="pwn" source="" copyright="" citation="" BibTeX_citation="">
    <S id="0">
        <FORM>Panay . i Nabakuwan a niyazu', izaw kya cacay i ka balangbangan a lecuhen ci salungan a tatayna, pangangan han nu babalaki ciniza sa ci Panay han, u sausi sa paka silangecay a Di'tu sa. u zuma ku salungan ni Panay, katuud ku maydihay ci Panayan, matatakus a madademec ku sibalucu'ay, a u cima ku maka demecay. labu na madademecay sa, tatusa ku icelangay wawa nya Alikakay, nama ka kuhkuhay ci Adabuwang atu nama ka Kalingkuay ci Atapa, caayay ka sasulul kya tatusaay, caay aca piales madademec. namahiza sa madademec i kuhni, saayaway sa paculayan milebud tu tepad, u kamu sa i helung nu tepad ku pipazeng tya culay salebud, saka silangaw nu bitunay, katukuh ayza sa malu sakawih tu bali, sipangangan han nu niyazu'ay a tademaw sa u cukul hantu. saka tusa a kadademec sa mabataday a kaduba', nay enal nu Kalingku u duba' katukuh i Kuhkuh. i nikangelu'an a makataneng, maawas nya tatusaay, masulecad ku tinsu. i tawya satu, i niyazu'ay ni Panay a nipasapul sa kasenun kasenun sa mabadi' mapatay, maazih nya papikanay tu katalalan a adiwawa, u naculilan ni Panay sa, anu kilang tu atu kalu lutuk tu mabadi' amin, imahiza sa pala di'di'tuan han tu ku piazih nu niyazu'ay ci nizaan. makatengil ci Panay tu mahiniay a lihab sa, saka pihaceng tu nu imelang, pinapina a demiad mapatay tuway. ci Adabuwang atu ci Atapa i niyazu' nuhni makatengil tu latuh. imahiza tunu linges satu ci Adabuwang sipiwait hantu niza ku satabakiay a baetu i Kalinku. mahetik i kabalakasan nu babalaki nu Huwakangsan; i Pazikay mueneng ci Atapa caay ku mamademec, hatusa han tu niza ku tabakiay a baetu sipiwait sipayza i Kuhkuh, mala saka ci nganganay tu a Hecek nya Sapat kya baetu. namahiza sa, sakamu satu ku babalaki tu i niyazu'ay, u nanu sangulan ni Panay, sika badi' nu balu tuna makatengil tu kamu, kyu u sangulanay han tu ku ngangan ni Panay a patinaku.</FORM>
    </S>
</TEXT>
