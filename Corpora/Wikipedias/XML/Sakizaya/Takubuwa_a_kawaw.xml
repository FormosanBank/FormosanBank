<?xml version="1.0" ?>
<TEXT id="Wiki_Sakizaya_Takubuwa_a_kawaw" xml:lang="pwn" source="Paiwan Wikipedia, article: Takubuwa_a_kawaw" copyright="CC BY-SA" citation="Takubuwa_a_kawaw. (2024, December 07). In Wikipedia [Paiwan]. https://pwn.wikipedia.org/wiki/Takubuwa_a_kawaw" BibTeX_citation="@misc{Wiki_pwn_Takubuwa_a_kawaw, title = Takubuwa_a_kawaw, year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/Takubuwa_a_kawaw} }">
    <S id="0">
        <FORM kindOf="original">Takubuwan a kawaw kawaw nu Takubuan macudaday i 1878 a mihcaan kawaw nu Kaliyawan, makayza i micudaday tu likisi nu kaHulaman a tademaw, wini Kaliyawan a tademaw milihiza tu Sakizaya a tademaw misuayaw tu Hulam malalais, nika u Sakizaya a tademaw sa, sisa u "Takubuwa a kawaw" han. liwliw nu Takubuan saliyukan nu tungawan madiput ku eneng nu Sakizaya, caay pakacumud ku Hulam, zikuz u lamal ku nizikecan nu Hulam, i kikul nu iduc pasiketan tu lamal pasaniyazu'en nuheni mipana', kyu matuduh ku tunawan atu nu uli'ay a badahung nu luma'. u tumuk namin matalaw mahadibek ku tademaw nu Sakizaya, masasukamu suayaw han nu mita tahkal sa. nika maydih a patalaw tu katuuday ku Hulam, kyu sipasiketen ku tumuk ci Kumud Pazik i angangan nu katang a kilang, hacacay han mikelap ku titi nu uzip niza, nai sananal siwaay ku tuki katukuh kaceleman nu cilal patay satu; acawa niza ci Icep Kanasaw pazen han i teban nu nipela'an a tabakiay kilang, emic han mipecec, papiemekan ku katuuday a hitay i pabaw, tusa a bataan ku hun malatu' tu ku hahanhanan ni Icep mapatay satu. mademec ku kalalais, i balucu' nu Sakizaya caay kau mamapawan ku mahiniay a adada nu balucu', patawidan patalawan nu hitay nu Hulam, kyu matalaw misakamu tu nu Sakizaya a kamu, pacici sa minanam tu kamu nu pangcah, mitudung tu aluday wayway nu Pangcah, matenes laPangcah satu.</FORM>
        <FORM kindOf="standard">Takobowan a kawaw kawaw no Takoboan macodaday i 1878 a mihcaan kawaw no Kaliyawan, makayza i micodaday to likisi no kaHolaman a tademaw, wini Kaliyawan a tademaw milihiza to Sakizaya a tademaw misoayaw to Holam malalais, nika o Sakizaya a tademaw sa, sisa o "Takobowa a kawaw" han. liwliw no Takoboan saliyokan no tongawan madipot ko eneng no Sakizaya, caay pakacomod ko Holam, zikoz o lamal ko nizikecan no Holam, i kikol no idoc pasiketan to lamal pasaniyazo'en noheni mipana', kyo matodoh ko tonawan ato no oli'ay a badahong no loma'. o tomok namin matalaw mahadibek ko tademaw no Sakizaya, masasokamo soayaw han no mita tahkal sa. nika maydih a patalaw to katooday ko Holam, kyo sipasiketen ko tomok ci Komod Pazik i angangan no katang a kilang, hacacay han mikelap ko titi no ozip niza, nai sananal siwaay ko toki katokoh kaceleman no cilal patay sato; acawa niza ci Icep Kanasaw pazen han i teban no nipela'an a tabakiay kilang, emic han mipecec, papiemekan ko katooday a hitay i pabaw, tosa a bataan ko hon malato' to ko hahanhanan ni Icep mapatay sato. mademec ko kalalais, i baloco' no Sakizaya caay kao mamapawan ko mahiniay a adada no baloco', patawidan patalawan no hitay no Holam, kyo matalaw misakamo to no Sakizaya a kamo, pacici sa minanam to kamo no pangcah, mitodong to aloday wayway no Pangcah, matenes laPangcah sato.</FORM>
    </S>
</TEXT>