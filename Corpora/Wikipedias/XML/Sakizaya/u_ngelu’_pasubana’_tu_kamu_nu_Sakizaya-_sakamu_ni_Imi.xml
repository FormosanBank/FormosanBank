<?xml version="1.0" ?>
<TEXT id="Wiki_Sakizaya_u_ngelu’_pasubana’_tu_kamu_nu_Sakizaya-_sakamu_ni_Imi" xml:lang="pwn" source="Paiwan Wikipedia, article: u_ngelu’_pasubana’_tu_kamu_nu_Sakizaya-_sakamu_ni_Imi" copyright="CC BY-SA" citation="u_ngelu’_pasubana’_tu_kamu_nu_Sakizaya-_sakamu_ni_Imi. (2024, December 07). In Wikipedia [Paiwan]. https://pwn.wikipedia.org/wiki/u_ngelu’_pasubana’_tu_kamu_nu_Sakizaya-_sakamu_ni_Imi" BibTeX_citation="@misc{Wiki_pwn_u_ngelu’_pasubana’_tu_kamu_nu_Sakizaya-_sakamu_ni_Imi, title = u_ngelu’_pasubana’_tu_kamu_nu_Sakizaya-_sakamu_ni_Imi, year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/u_ngelu’_pasubana’_tu_kamu_nu_Sakizaya-_sakamu_ni_Imi} }">
    <S id="0">
        <FORM kindOf="original">== u ngelu' pasubana' tu kamu nu Sakizaya- sakamu ni Imi == u kumu nu Hulam: u kumu nu ripun: サキザヤ語支援教師の苦楽 u kamu nu Amilika: The Happiness and Hardship of a Sakizaya Language Support Teacher sakamu ni: 口述︱Imi , namakay i Maibul sasulitan ni: 記錄‧圖︱Buting Puhay ,namakay i Maibul sukamuwa iayaw kalingatuan no kako pasubana' tu kamu nu Sakizaya sa. nay 2003 mihcaan katukuh ayza pasubana' i adidi'ay picudadan nu Sapat . i sumamad sa na makala henay tu sabaw tusa ku micudaday nu Sakizaya a wawa. nikasa katukuh ayza 2011 a mihcaan tataytay tu ku liwan. nayay tu ku siwawaay. atuud aca ku malimaday ku eneng. kalihhanawan sa ku kawada' nu wawa. na:yi'tu ku minanamay tu kamu nu mita 2006 a mihacaan i kucung nu Kuhkuh a pasubana', ya micudaday ayza u nay tizaay amin nay adida'ay i Sapatay henay a picudadan ku milihizaay minanam tu nu Sakizaya a kamu. nikasa patayzaan tu amin nu i niyazu'ay babalaki ku wawa micudad i nu Kuhkuh a picudadan ayza. na patayza tu wawa caay tuaca pizateng tu sapinanam tu kamu nu mita (Sakizaya). azihansa u wawa amin nu Sakizaya. zayhan u nikacaay ka i mata nu babalaki ku Sakizaya kiw wada' satu ku minanamay a wawa tu kamu nu Sakizaya. tayzatu amin i nu Amisay a kamu minanam. sapisulut tu balucu' nu micudaday a minanam tu kamu nu mita pasubana' kaku tu nu kucung sa. Papulunghan kupapituay micudaday minanam. nikasa kapah ku cacudadan nu Kuhkuhay a kucung . cayay ka kapah ku nu Sapatay a adidi'ay picudadan . uzumasa yusumamad naitizasa i pipazengan tu kakaian tu cudad a cacudadan mipasubana' tuhniyan. yu mazateng ku nikapakuyuc ku pinanaman nu micudaday a wawa sa. adada ku balucu' isaw nu maku. u nika hini:tu nu cacudadan sisa cayay ka namuh ku micudaday a milihiza minanam. ayza u mihalhalay tu ku micudaday tu pabaluh nu cacudadan . hangisaw yu sumamad sa na izaw ku misasingay tu pipasubana' nu maku i putah nu picudadan. i tawyasa anu cayay ka kapah sa satiku-tikuhan kami. caledes ku demiad. cacay ku demiad misasing tu pinanam nu wawa i tawya. halu kaku sa sabaw spat kami mapulung. azihan sa tusa a malebut ku lipida nu niyam. madihien kaku tu wawa kiw awzahan nu maku ku baki atu bayi a pakan i tuhniyan a pakanamuh tu niyazu'ay a babalaki. azihan cayay ka taneng kiya tusa a malebut a paysu'. tatenga' ya isasingan tawya sa cayay pabelien nuhni kami. hangisaw cayay ka lecad ku pilunguc nu adidi'ay atu kucungay a sasaydang tu pasubana'ay tu kamu a saydang nu kucung sa. anu madademec ku micudaday tu nu kamu sa. a demecen ku tau sa. talakaw ku pilunguc nu sasaydang nu Kuhkuhay a kucung . tatenga' mademec nu Kuhkuhay ku zumaay a kucung. masakasenengan tu isaw. azihan sa cayay ka tineti:neng ku picudadan tu nu kangelu'an nu pasubana'ay a saydang. u nu adidi'ay a picudadan sa. cayay ka i balucu' nuhni ku mahiniyay a kawaw nu mipasubana'ay tu kamu a saydang. cayay piliclic tu kawaw mahica:tu ku pinanam nu wawa. tatenga' cakaycakayhan niyam ku sapisulutaw tu balucu' nu wawa minanam tu kamu nu mita. a hicanaca cayay tu ka papi:na ku minanamay ayza. nu nikacaay ka lecad a mihcaan nu micudaday a sapasubana' saayaw a malingatu minanam tu kamu sa. na inayay henay ku katinengan nu adidi'ay picudadan a micudaday. pasubana' i tuhniyan u saayaway sa u pinanam miazih tu cudad nu dadiw. minanam tu kamu. atu minanam miyazih tu lumazi atu ngiha'. nu 1-3 adidi'ay micudaday. saayaway i dadiw a misulut tusakanamuh nuhni milihiza. cayay ka u nu hulam ku sakatineng. u nu 4-6 adidi'ay micudaday sa pitengil a misulit atu minanam misulit tu cacay nu kamu. sazikuzay unitu payniyay i laylay nu niyazu' atu nu naybabalakiay a dadiw ku pasubana'en. nu kucungay micudadaysa. u pinanam tu sapiseking . 7, 8 atu 9 mihcaan nu micudadaysa. saayaway uni:tu cudad nu sapiseking ku nanamen. minanam miasip tu cudad, atu cayay piazih tu cudad a misakamu , ansaca minanam micudad tu cacay a kamu . manamuh ku babalaki amin. adasay makala amin ku wawa tu piseking nuhni. u sakatineng na micudaday sa. mananam i kiwkay ku zuma miasip tu lumazi . u wawa amin nu kiwkayay a salikaka. u bayi aca na micudaday a wawa ku saydang. mananamay milihiza milipay. nikasa izaw ku cayay ka patubeli a babalaki minanam tu nu Sakizaya a kamu. zayhansa u nu Amisay ku katuuaday a tademawsa. kiw patayzaen amin nuhni ku wawa i nu Amisay minanam. kapah ku tinsu tu nika dademedemecan tu kamu pasubana' tu nu kucung a sapilihiza midemec tu kamusa. u nipili'an atu kapahay ku piasip atu ngiha' ku mapili'ay. nikasa sibalucu' amin ku micudaday a maydih madademec tu kamu. nikasa cacay a picudadan sa cacay ku mamaala. azihan kinapi:natu a mihcaan palalid a maala nu Kuhkuhay a kucung ku sakapahay a tingsu . nu ayzaay mihcaan saayaway unu miazihay tu cudad miasip a madademec sa u sakapahay ku tingsu . katukuh ayza manamuhmanamuh tu ku micudaday a wawa nu Sakizaya milihiza a minanam tu kamu nu Sakizaya. namakay cuwaay a cudad: 原教界 a cudad 2011.10 41期 30-33</FORM>
        <FORM kindOf="standard">== o ngelo' pasobana' to kamo no Sakizaya- sakamo ni Imi == o komo no Holam: o komo no ripon: サキザヤ語支援教師の苦楽 o kamo no Amilika: The Happiness and Hardship of a Sakizaya Langoage Sopport Teacher sakamo ni: 口述︱Imi , namakay i Maibol sasolitan ni: 記錄‧圖︱Boting Pohay ,namakay i Maibol sokamowa iayaw kalingatoan no kako pasobana' to kamo no Sakizaya sa. nay 2003 mihcaan katokoh ayza pasobana' i adidi'ay picodadan no Sapat . i somamad sa na makala henay to sabaw tosa ko micodaday no Sakizaya a wawa. nikasa katokoh ayza 2011 a mihcaan tataytay to ko liwan. nayay to ko siwawaay. atood aca ko malimaday ko eneng. kalihhanawan sa ko kawada' no wawa. na:yi'to ko minanamay to kamo no mita 2006 a mihacaan i kocong no Kohkoh a pasobana', ya micodaday ayza o nay tizaay amin nay adida'ay i Sapatay henay a picodadan ko milihizaay minanam to no Sakizaya a kamo. nikasa patayzaan to amin no i niyazo'ay babalaki ko wawa micodad i no Kohkoh a picodadan ayza. na patayza to wawa caay toaca pizateng to sapinanam to kamo no mita (Sakizaya). azihansa o wawa amin no Sakizaya. zayhan o nikacaay ka i mata no babalaki ko Sakizaya kiw wada' sato ko minanamay a wawa to kamo no Sakizaya. tayzato amin i no Amisay a kamo minanam. sapisolot to baloco' no micodaday a minanam to kamo no mita pasobana' kako to no kocong sa. Papolonghan kopapitoay micodaday minanam. nikasa kapah ko cacodadan no Kohkohay a kocong . cayay ka kapah ko no Sapatay a adidi'ay picodadan . ozomasa yosomamad naitizasa i pipazengan to kakaian to codad a cacodadan mipasobana' tohniyan. yo mazateng ko nikapakoyoc ko pinanaman no micodaday a wawa sa. adada ko baloco' isaw no mako. o nika hini:to no cacodadan sisa cayay ka namoh ko micodaday a milihiza minanam. ayza o mihalhalay to ko micodaday to pabaloh no cacodadan . hangisaw yo somamad sa na izaw ko misasingay to pipasobana' no mako i potah no picodadan. i tawyasa ano cayay ka kapah sa satiko-tikohan kami. caledes ko demiad. cacay ko demiad misasing to pinanam no wawa i tawya. halo kako sa sabaw spat kami mapolong. azihan sa tosa a malebot ko lipida no niyam. madihien kako to wawa kiw awzahan no mako ko baki ato bayi a pakan i tohniyan a pakanamoh to niyazo'ay a babalaki. azihan cayay ka taneng kiya tosa a malebot a payso'. tatenga' ya isasingan tawya sa cayay pabelien nohni kami. hangisaw cayay ka lecad ko pilongoc no adidi'ay ato kocongay a sasaydang to pasobana'ay to kamo a saydang no kocong sa. ano madademec ko micodaday to no kamo sa. a demecen ko tao sa. talakaw ko pilongoc no sasaydang no Kohkohay a kocong . tatenga' mademec no Kohkohay ko zomaay a kocong. masakasenengan to isaw. azihan sa cayay ka tineti:neng ko picodadan to no kangelo'an no pasobana'ay a saydang. o no adidi'ay a picodadan sa. cayay ka i baloco' nohni ko mahiniyay a kawaw no mipasobana'ay to kamo a saydang. cayay piliclic to kawaw mahica:to ko pinanam no wawa. tatenga' cakaycakayhan niyam ko sapisolotaw to baloco' no wawa minanam to kamo no mita. a hicanaca cayay to ka papi:na ko minanamay ayza. no nikacaay ka lecad a mihcaan no micodaday a sapasobana' saayaw a malingato minanam to kamo sa. na inayay henay ko katinengan no adidi'ay picodadan a micodaday. pasobana' i tohniyan o saayaway sa o pinanam miazih to codad no dadiw. minanam to kamo. ato minanam miyazih to lomazi ato ngiha'. no 1-3 adidi'ay micodaday. saayaway i dadiw a misolot tosakanamoh nohni milihiza. cayay ka o no holam ko sakatineng. o no 4-6 adidi'ay micodaday sa pitengil a misolit ato minanam misolit to cacay no kamo. sazikozay onito payniyay i laylay no niyazo' ato no naybabalakiay a dadiw ko pasobana'en. no kocongay micodadaysa. o pinanam to sapiseking . 7, 8 ato 9 mihcaan no micodadaysa. saayaway oni:to codad no sapiseking ko nanamen. minanam miasip to codad, ato cayay piazih to codad a misakamo , ansaca minanam micodad to cacay a kamo . manamoh ko babalaki amin. adasay makala amin ko wawa to piseking nohni. o sakatineng na micodaday sa. mananam i kiwkay ko zoma miasip to lomazi . o wawa amin no kiwkayay a salikaka. o bayi aca na micodaday a wawa ko saydang. mananamay milihiza milipay. nikasa izaw ko cayay ka patobeli a babalaki minanam to no Sakizaya a kamo. zayhansa o no Amisay ko katooaday a tademawsa. kiw patayzaen amin nohni ko wawa i no Amisay minanam. kapah ko tinso to nika dademedemecan to kamo pasobana' to no kocong a sapilihiza midemec to kamosa. o nipili'an ato kapahay ko piasip ato ngiha' ko mapili'ay. nikasa sibaloco' amin ko micodaday a maydih madademec to kamo. nikasa cacay a picodadan sa cacay ko mamaala. azihan kinapi:nato a mihcaan palalid a maala no Kohkohay a kocong ko sakapahay a tingso . no ayzaay mihcaan saayaway ono miazihay to codad miasip a madademec sa o sakapahay ko tingso . katokoh ayza manamohmanamoh to ko micodaday a wawa no Sakizaya milihiza a minanam to kamo no Sakizaya. namakay cowaay a codad: 原教界 a codad 2011.10 41期 30-33</FORM>
    </S>
</TEXT>