<?xml version="1.0" ?>
<TEXT id="Wiki_Sakizaya_nu_Taywanay_a_katadadan" xml:lang="pwn" source="Paiwan Wikipedia, article: nu_Taywanay_a_katadadan" copyright="CC BY-SA" citation="nu_Taywanay_a_katadadan. (2024, November 18). In Wikipedia [Paiwan]. https://pwn.wikipedia.org/wiki/nu_Taywanay_a_katadadan" BibTeX_citation="@misc{Wiki_pwn_nu_Taywanay_a_katadadan, title = nu_Taywanay_a_katadadan, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/nu_Taywanay_a_katadadan} }">
    <S id="0">
        <FORM>nipahabayan i nu Taywanay a katadadan, namakay Talu' hananay a kanatal namikilul imahida tu tayniyay nu kasumamaday nu babalaki i Taywan, mabulaw u sakalukan nu malukay nipipacumud, itini i Taywanay nikalingatu nu laylayay a niteka sa, u katadadan hananay sa sakay i niyadu'ay nu mamicunus tu sakangaay nu icelang, sikacunus nu Taywanay malukay nikaidaw tu sakasibek pabaluhay nu malukay nikalahecian tu tuudtuud. mahka maala nu Taywan i nu kadipunan sa (minku 45 mihcaan) sa nikayadah nu katadadan makaala tu 329,928 ku nipahabayan nu malukay, katukuh ayda sa nayay ku mikikakay tu nikayadah, katukuh i kahulaman i limaay a bataan ku mihcaan sa, namasumad tuku sakaudipan nu kenis itini nu Taywan, u sakakawawan nu tademaw u kuba' musiwbayay atu mabilil ku cenhuay palekal tunu malukay, pasumad sikikay tu misakalamkam tu nikalukan, sisa nu kikayay tu sipiida tu sakaluk tu umah, kyu kakayda satu maselep ku nipahabayan nu malukay tu katadadan. nika u katadadan sa iniw i Taywanay laylayay a nikaidaw sa, atu nu malukay sakasilacul tu sapalekal, atu nukisamataan nu nikaudip nu tademaw pasu nu lalangawan a padutus tu sakaidaw, nadikudan i limaay a bataan nu mihcaan, masumad ku salaculan tu sakay pakalisiway, nukikay tu ku sakaluk atu nu kaysiyaay a musakawaw tu sasangaan mapabaluhay tu ku tuudtuud kakayda satu malawpes ku katadadan a sakalukan, nu kikaymah tu ku kalamkamay kasenun sa ma'min a mikalut mitabi, sisa u pahabayay tu katadadan sa maselep ku nikayadah.nika u laylay nu sakaidaw nu katadadan hananay sa itini i Taywan sa idawaca ku sakay lalacalan tu nu kalisiway a nikalalitinan a salacul,sipakay i nu lalangawan nu kasumamadan a nidatengaan tu sakay malukan a tuudtuud,pasu nu nikaudipan nu ulicay atu nipalalitinan tu sikatatungduhan tu nadutungan, idawaca ku sakacaay nika laliwasakan, niulican ayda sa u sakasaan u mamisiwkay tu nu imahida henay nicaliwayan nu kasumamaday a lalangawan kusa, nu katadadanay a likisi mahica ku nipicunus sakacakat tu nikaudipan hicaen ku nipitupin tu nilangecan hicaen ku nipiculuan tu tuudtuud, u sasakamuwan aca nu sapadih tu katuuday itini, atu a hicaen a palekal tu sakuayaw nu kenisay masasidumaay nu lalangawn sakay inu katadadan a nisalaculan, pulungen atu saaidangan a pahanhanan nu tademaw, baladen ku saahebal satenes han ku nikalalitinan tu sakay nu katadadanay a nilaculan tu sakikawaw. iniw i masulitay nipisiwkay tu nu makayniyay i nu katadadanay a nikaidaw tu sakalukan atu nadipaan a kungku pasu kya makatungus tu nicaliwayan tu kakitidaan nu Taywan, damsay ku nika lalacalan atu tademaw caay tu kasausi ku nipicunus tu salaculan nu mikalisiway,a hicaen amaysakapah tu nu nipalapac tu yasuyay a nikacaay kalecad a sakasiduma sakuayaw sa ahicaen a maypalekal tu nu kenisay nu katadadanay nalaculan a lalangawan, sipalecad han atu nu miidangay maywawah tu nika ahebal misatenes a sakaidaw nu katadadanay a salacul haynisadikud. i tini nu Taywanan palatusaen ku sakay nu katadadanay a sakapaluwaluway, u sakalukan ku nu malukay nipahabay nu dumaay sa u malakakanen nu tademaw satitian a pacakay, i mahida sa mikalukay a katadadan katukuh tu i sabawtulu ku mihcaan sa palasawadan tu nu malukay, tada matenes tuku nipikaluk atu mutenteng tu kakela sisa balaki nayay tuku icelang musakawaw i umaumahan, nikasademiadan atu tademaw malalacal kapakapah damsay ku nadatungan a malcabay, kyu caay kangadah ku malukay a maydih mipacuk tu katadadan a mukaen, pasubalaki tuku mihcaan ahebet caay ka kemkem ku basis nu balakiyay a katadadan, caayen kaasu ku pacakayay, caay kakapah ku nipisiwbay nu pacakayay sisa sipataydaen i micunusay a kuba sangaen tu kasicedaman asuay a nitabuwan a kakaenan. u malukay i lakulakuwan atu mitabiay i nu tukusan a kaduh uduma sa ya cayay kalecad a katadadan, nipidateng nu tademaw sa caay kalecad, misungaay ku tademaw tu nu lakuway atu nu tukusay maluk a katadadan katinengan tu kunisaetiman, nulakuway a katadadan itini i kenis nu Tawan idawaca ku nipakulitan tu kasenengan, u sakasan pakatineng tu nikalalukan nu udip amana kakasic sananay. katukuh i kademecan tu Dipun sa pacudad ku cenhu nu Hulam piadingan tu a sakelec nu katadadan, u kamu nu hulic sa anu caay henay pakaala tu sabaw tulu ku mihcaan nikaudip nu katadadan sa lacus a mipacuk kemaen saan, katukuh i mudem nu sakatusaay nu kitakit a nikalalasi, nutaway a kanatal idaw tuku sikalecaday a nipahulic a mamikuwan, u kamu anu caay pakatukuh tu pituway a mihcaan sa laecus mipacuk tu masatubulay henay a katadadan sa, kyu nu Taywanay a katadadan i mahida sa kasenun saan mucelak kunika yadah.</FORM>
    </S>
</TEXT>
