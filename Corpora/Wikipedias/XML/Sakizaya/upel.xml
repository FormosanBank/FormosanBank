<?xml version="1.0" ?>
<TEXT id="Wiki_Sakizaya_upel" xml:lang="szy" source="Sakizaya Wikipedia, article: upel" copyright="CC BY-SA" citation="upel. (2025, May 05). In Wikipedia [Sakizaya]. https://szy.wikipedia.org/wiki/upel" BibTeX_citation="@misc{Wiki_szy_upel, title = upel, year = 2025, month = May, day = 5, note = {In Wikipedia [Sakizaya]}, url = {https://szy.wikipedia.org/wiki/upel} }">
    <S id="0">
        <FORM kindOf="original">upel tungusay nu upel. u upel sa u miselipay tu izang a cilekay, itini i Tay-wan atu i Kwang-tung atu Fu-ciyan nu Chung-kwu i sasaay nu buyu', atu katimul nu sang-tong atu cing-ling a kakitizaan. u uzip niza sa 1～1.4 mm katanayu'haliselip tu izang nu tademaw, canglec sa makalat, bangaleb anu makaway ku uzip. balaki tu ku ulang miselip tu izang nu tademaw, sapakan niza tu tiekuk niza. kakididaan manamuh itiza i awawkan atu lutukluttukan mauzip ku wawa nu upel, i kilakilangan anu ci langdaway atu sumilaway a damay, kaliyuhan ita u mukan kuheni tu damay sa kita, alaw mapulung kuheni atu i labuay a cilekay mauzip. i tiniay in Taywan a upel u mahiniay u damay ku kanen nuheni. pakadaecus tu tademaw ku upal u balakiay tu a upel demiad kuheni misaungay, micidek ku namuh miselip tu izang nu tademaw, pakasidukak tu kuku' atu lima atu liel atu bihid nu tademaw. mangaleb ku micapiay tu lala' a batac nu kuku'tanu dukak satu. upel amiselip tu izang a pauzip tu iluciluc nuheni, mahiza u likes, balaki tu ku ulang itiya miselip tu izang nu tademaw. miselip kuheni, cepip sa tu caay katabu nu zikuc a banges. adidi aca ku uzip, caay kadayum mazih, makalat tu sa, kasunun sa sumanah malibawa, caay kazengan ku canglet, bangaleb ku makawayay a uzip a tayza aca i padekuay paisin. a pina a demiad ku nikasumanah, pihacengay macaliway ku cacay a bataan a demiad, hacica katanayu' hakiya, uyni tu u uzip nu tademaw ku aazihen. pakayza i cacay a bulad malingatu adahadah satu, katukuh i pituay a bulad ku sayadahay, i waluay a bulad katukuh i sabawtusaay a bulada maselup tu adidiadidi satu. yu u wawa henay ku upel itiza i duutay masengetay a kakitizaan mauzip, mahiza i sasa nu luma', i lilis nu cilis, i capiay nu luma'a malubicay ku papah a kilang, atu i sasa nu nipaluma tu luni atu puki, langatlangatan u sidamayay tu landaway atu sumulaway, anucaay sa i caay pacilalen a ucyaucyaan atu lilisan nu daedacan, kyu a pakayza pilisimet tu kauzipan a malingatu milisimet masakapah kutatengaay. ya iduutay a damay atu malahulay a tuud alaen mibakah, sapica tu kuyza nisalangatan a awkawkan; belinbelin hank u lala' a miacak, ngay maliwan ku nikauzip nu wawa nu upel, ngay caay kaytiza sitiekuk ku upel; lisimeten ku nipisapu tu lutuk atu liteken ku cyapa nu kilang, ngay maliwan tu ku sapahanhan nu upel a kakitizaan. ka u amutu a zazan atu sapad nu baetu ku zazan, sumaden t uku nipaluma,mahizaay u lutuk nu Hang-ko , i awkawkan ka u luminiay a suka ku sapasaksak, ahinien itiya maliwan ku sakauzip nu upel, a caay tu ka yadah ku upel. anu taputah ku tademaw ka u tanayu'ay a ledung ku zikuc, tanayu'ay a calaped, ngay caay kakalat nu upel, pisipasip tu sapatalaw tu upel a sapaiyu, ngay caay kalaten nu upel ku uzip. i tini i cacudadan, luma', i kungcang aca cunusen pasamenen , atu sacwan , ngay caay katalabu ku upel. anu u sapaiyu ku sapipatay tu upel, ka u tanengay a sapaiyu ku alaen. hangay caay ka hiya ku tademaw atu nipahabay a taduk atu tulakuk, ngay adidi ku nipauning tu sakauzip. itiza i pahanhanan nu upel a kakitizaan, mahiza u awkawkan,apuau'ay a kikilangan, lutulutukan, hecihecian, tebustebusan, ucyaucyaan, atu daedacan I lilisan a kakitizaan, atu a pilis nu buyu', anu kapah ku demiad, kapah mulsak han mipasapaiyu, pasapaiyu han tu yuci lin a sapaiyu, atu palamelen nanay tu sapipatay tu cilekay a ci a sapaiyu. mahizaay adidiay a sapibulsak a sapaiyu matenes itini i bali, ngay macunus tu ku nipipatay tu cilekay mapatay t uku cilekay. . kapah tu u mahizaay u akutiay a wacah ku sapibulsak, yadah ku sapaiyu mazih t uku sanglacay a wacah mipatay tu cilekay. nika sapipatay tu upel nu taywan a sapibulsak a sapaiyu, a lima a demiad katukuh pitu a demiad a malawpes tu, hakay cacay a lipay namibulsak, yadah tu ku upel. imahini kapah tu pasipasip tu sapaiyu i samen atu sacwang u mahizaay u yameyning , ngay mapatay t uku tebingay a upel. anu u mahizaay u tyawceyci a sapaiyu, u sapitena' tu sakauzip nu upel atu tiekuk nuheni, ngay caay tu kalaupel. kapah tu I apilis nu amutu a zazan cebusen tu u pyawpay a nanum, amihaymaw tu amana patayen ku mulangaway. anu mipatay tu upel mapatay ku wawa nu upel sa, manaayt tu ku kainayi nu upel. namakayniay a nasulitan nasakamuan atu natinengan nisulitan ni 蔡宜庭 aci 高碧霞.</FORM>
        <FORM kindOf="standard">opel tongosay no opel. o opel sa o miselipay to izang a cilekay, itini i Tay-wan ato i Kwang-tong ato Fo-ciyan no Chong-kwo i sasaay no boyo', ato katimol no sang-tong ato cing-ling a kakitizaan. o ozip niza sa 1～1.4 mm katanayo'haliselip to izang no tademaw, canglec sa makalat, bangaleb ano makaway ko ozip. balaki to ko olang miselip to izang no tademaw, sapakan niza to tiekok niza. kakididaan manamoh itiza i awawkan ato lotoklottokan maozip ko wawa no opel, i kilakilangan ano ci langdaway ato somilaway a damay, kaliyohan ita o mokan koheni to damay sa kita, alaw mapolong koheni ato i laboay a cilekay maozip. i tiniay in Taywan a opel o mahiniay o damay ko kanen noheni. pakadaecos to tademaw ko opal o balakiay to a opel demiad koheni misaongay, micidek ko namoh miselip to izang no tademaw, pakasidokak to koko' ato lima ato liel ato bihid no tademaw. mangaleb ko micapiay to lala' a batac no koko'tano dokak sato. opel amiselip to izang a paozip to ilociloc noheni, mahiza o likes, balaki to ko olang itiya miselip to izang no tademaw. miselip koheni, cepip sa to caay katabo no zikoc a banges. adidi aca ko ozip, caay kadayom mazih, makalat to sa, kasonon sa somanah malibawa, caay kazengan ko canglet, bangaleb ko makawayay a ozip a tayza aca i padekoay paisin. a pina a demiad ko nikasomanah, pihacengay macaliway ko cacay a bataan a demiad, hacica katanayo' hakiya, oyni to o ozip no tademaw ko aazihen. pakayza i cacay a bolad malingato adahadah sato, katokoh i pitoay a bolad ko sayadahay, i waloay a bolad katokoh i sabawtosaay a bolada maselop to adidiadidi sato. yo o wawa henay ko opel itiza i dootay masengetay a kakitizaan maozip, mahiza i sasa no loma', i lilis no cilis, i capiay no loma'a malobicay ko papah a kilang, ato i sasa no nipaloma to loni ato poki, langatlangatan o sidamayay to landaway ato somolaway, anocaay sa i caay pacilalen a ocyaocyaan ato lilisan no daedacan, kyo a pakayza pilisimet to kaozipan a malingato milisimet masakapah kotatengaay. ya idootay a damay ato malaholay a tood alaen mibakah, sapica to koyza nisalangatan a awkawkan; belinbelin hank o lala' a miacak, ngay maliwan ko nikaozip no wawa no opel, ngay caay kaytiza sitiekok ko opel; lisimeten ko nipisapo to lotok ato liteken ko cyapa no kilang, ngay maliwan to ko sapahanhan no opel a kakitizaan. ka o amoto a zazan ato sapad no baeto ko zazan, somaden t oko nipaloma,mahizaay o lotok no Hang-ko , i awkawkan ka o lominiay a soka ko sapasaksak, ahinien itiya maliwan ko sakaozip no opel, a caay to ka yadah ko opel. ano tapotah ko tademaw ka o tanayo'ay a ledong ko zikoc, tanayo'ay a calaped, ngay caay kakalat no opel, pisipasip to sapatalaw to opel a sapaiyo, ngay caay kalaten no opel ko ozip. i tini i cacodadan, loma', i kongcang aca conosen pasamenen , ato sacwan , ngay caay katalabo ko opel. ano o sapaiyo ko sapipatay to opel, ka o tanengay a sapaiyo ko alaen. hangay caay ka hiya ko tademaw ato nipahabay a tadok ato tolakok, ngay adidi ko nipaoning to sakaozip. itiza i pahanhanan no opel a kakitizaan, mahiza o awkawkan,apoao'ay a kikilangan, lotolotokan, hecihecian, tebostebosan, ocyaocyaan, ato daedacan I lilisan a kakitizaan, ato a pilis no boyo', ano kapah ko demiad, kapah molsak han mipasapaiyo, pasapaiyo han to yoci lin a sapaiyo, ato palamelen nanay to sapipatay to cilekay a ci a sapaiyo. mahizaay adidiay a sapibolsak a sapaiyo matenes itini i bali, ngay maconos to ko nipipatay to cilekay mapatay t oko cilekay. . kapah to o mahizaay o akotiay a wacah ko sapibolsak, yadah ko sapaiyo mazih t oko sanglacay a wacah mipatay to cilekay. nika sapipatay to opel no taywan a sapibolsak a sapaiyo, a lima a demiad katokoh pito a demiad a malawpes to, hakay cacay a lipay namibolsak, yadah to ko opel. imahini kapah to pasipasip to sapaiyo i samen ato sacwang o mahizaay o yameyning , ngay mapatay t oko tebingay a opel. ano o mahizaay o tyawceyci a sapaiyo, o sapitena' to sakaozip no opel ato tiekok noheni, ngay caay to kalaopel. kapah to I apilis no amoto a zazan cebosen to o pyawpay a nanom, amihaymaw to amana patayen ko molangaway. ano mipatay to opel mapatay ko wawa no opel sa, manaayt to ko kainayi no opel. namakayniay a nasolitan nasakamoan ato natinengan nisolitan ni 蔡宜庭 aci 高碧霞.</FORM>
    </S>
</TEXT>