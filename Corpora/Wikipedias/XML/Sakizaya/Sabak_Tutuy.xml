<?xml version="1.0" ?>
<TEXT id="Wiki_Sakizaya_Sabak_Tutuy" xml:lang="szy" source="Sakizaya Wikipedia, article: Sabak_Tutuy" copyright="CC BY-SA" citation="Sabak_Tutuy. (2025, May 05). In Wikipedia [Sakizaya]. https://szy.wikipedia.org/wiki/Sabak_Tutuy" BibTeX_citation="@misc{Wiki_szy_Sabak_Tutuy, title = Sabak_Tutuy, year = 2025, month = May, day = 5, note = {In Wikipedia [Sakizaya]}, url = {https://szy.wikipedia.org/wiki/Sabak_Tutuy} }">
    <S id="0">
        <FORM kindOf="original">1958 a mihcaan i Bakung Kaluluwan takemu ku luma' aku. nuayawan u bayu zikuzan u buyu', salungan ku liwliw nu niyazu' anu makelah ku bayu tusa bataan depah ka batad madil nu pacilal ku bayu atu liken melitmelit sa malikat kanamuhan sa miazih,nika mazeng ku mata, katuud ku labang tayniay midang. lalima calkakaan kami. u kaluk ku sakauzip, nayi' ku dingki sandeb duut sa, uyzaan u dil nu bulad atu bunac kya maazih ku zazan a taputah misi. sitinghuy sa mahiza u siwacahay ku likat. masatezep ku labi i. siya siya saku suni nu bayu, u canancanan musaungayay a cilakay masunimin mahiza u mudadiway, mahiza u miiyunay tamiyanan a masela' kubi'. pakuyuc kuni kauzip niyam, adidi ku zazan macebed ku buyu', makayza i bayu likliknan kami u wawa muculil katukuh i cacudadan. kasienawan nai' ku kibetulay a zikuc, milmil sa tunu ngided satu, u kuku' tabuen niyam tu papah nu pahtuh kya cay ka duka ku kuku'. namaluk taluma' tangesul sa misangizu ku ama aku, azihan ku sazipa' ni ama ina aku kibetul mapela'tu ku banges nu sazipa' nu sienaw. u lalud pilangecan mipadang kaku, azihan yadah ku padakaw misabahelbahel i tipustipusan, namuh sakami calakakaan mizakep, tusul han amituduh i'ti't hansa asu sa kanen. anu inai' ku lami' sakalahuk tabayu tu ku ama aku mipacing tubuting mikanasaw mituku lalacan sadipi', caay kanikaw tu lami'. mipahezek tu adidiay a cacudadan kaku sa. masangatu ku zazan nu bakung sidingkitu ku niyazu' sitilibitu, micudad tu kucung kaku, i bakung cacudadan muneng mabi', tulu a mihecaan na mcuda kaku. itawya mabulaw ku luma' niyam ,tayza i Taypak misakakawaw. laliwhan ku luma' micakay tu luma 'i Taypak. mahizasa 1962 a mihcaan pahezek tu kucung, tayza tu i Taypak micuda misakakawaw tu kaku. saayaway a nademiadan aku sa tulu a malebut kucacay a bulad, matakah tunu tuseay a nikauzip caay kaasu ku nikanan makudus kaku, azihan u kusimin ku liwliw, makay cuwacuwaay a niyazu' a tademaw misapangcah ku layak i tamiyanan, saupu satukami mapulung u yincumin mikuli katuuden i tamiyanan u binacadan sa matalaw tu misawacu. balakisatu kaku tusa bataan a mihecaan mikadabu tu kaku, i bakung kudic kaliyawan tatulu ku wawa aku siacawa mikadabu tu min. namisakawa i Tahan a cacudadan tusa a bataan a mihcaan miales tu kaku. ayza pasubana' kaku tu kamu nu Sakizaya u kalihanawan mahatatusa sanay minanam tu kamu nu mita u sakizaya. manamu limulak a padutus tu lalangawan tu iluciluc nu mita u sakizaya.</FORM>
        <FORM kindOf="standard">1958 a mihcaan i Bakong Kalolowan takemo ko loma' ako. noayawan o bayo zikozan o boyo', salongan ko liwliw no niyazo' ano makelah ko bayo tosa bataan depah ka batad madil no pacilal ko bayo ato liken melitmelit sa malikat kanamohan sa miazih,nika mazeng ko mata, katood ko labang tayniay midang. lalima calkakaan kami. o kalok ko sakaozip, nayi' ko dingki sandeb doot sa, oyzaan o dil no bolad ato bonac kya maazih ko zazan a tapotah misi. sitinghoy sa mahiza o siwacahay ko likat. masatezep ko labi i. siya siya sako soni no bayo, o canancanan mosaongayay a cilakay masonimin mahiza o modadiway, mahiza o miiyonay tamiyanan a masela' kobi'. pakoyoc koni kaozip niyam, adidi ko zazan macebed ko boyo', makayza i bayo likliknan kami o wawa mocolil katokoh i cacodadan. kasienawan nai' ko kibetolay a zikoc, milmil sa tono ngided sato, o koko' taboen niyam to papah no pahtoh kya cay ka doka ko koko'. namalok taloma' tangesol sa misangizo ko ama ako, azihan ko sazipa' ni ama ina ako kibetol mapela'to ko banges no sazipa' no sienaw. o lalod pilangecan mipadang kako, azihan yadah ko padakaw misabahelbahel i tipostiposan, namoh sakami calakakaan mizakep, tosol han amitodoh i'ti't hansa aso sa kanen. ano inai' ko lami' sakalahok tabayo to ko ama ako mipacing toboting mikanasaw mitoko lalacan sadipi', caay kanikaw to lami'. mipahezek to adidiay a cacodadan kako sa. masangato ko zazan no bakong sidingkito ko niyazo' sitilibito, micodad to kocong kako, i bakong cacodadan moneng mabi', tolo a mihecaan na mcoda kako. itawya mabolaw ko loma' niyam ,tayza i Taypak misakakawaw. laliwhan ko loma' micakay to loma 'i Taypak. mahizasa 1962 a mihcaan pahezek to kocong, tayza to i Taypak micoda misakakawaw to kako. saayaway a nademiadan ako sa tolo a malebot kocacay a bolad, matakah tono toseay a nikaozip caay kaaso ko nikanan makodos kako, azihan o kosimin ko liwliw, makay cowacowaay a niyazo' a tademaw misapangcah ko layak i tamiyanan, saopo satokami mapolong o yincomin mikoli katooden i tamiyanan o binacadan sa matalaw to misawaco. balakisato kako tosa bataan a mihecaan mikadabo to kako, i bakong kodic kaliyawan tatolo ko wawa ako siacawa mikadabo to min. namisakawa i Tahan a cacodadan tosa a bataan a mihcaan miales to kako. ayza pasobana' kako to kamo no Sakizaya o kalihanawan mahatatosa sanay minanam to kamo no mita o sakizaya. manamo limolak a padotos to lalangawan to ilociloc no mita o sakizaya.</FORM>
    </S>
</TEXT>