<?xml version="1.0" ?>
<TEXT id="Wiki_Sakizaya_nipiazih_tu_taenengan" xml:lang="szy" source="Sakizaya Wikipedia, article: nipiazih_tu_taenengan" copyright="CC BY-SA" citation="nipiazih_tu_taenengan. (2025, May 05). In Wikipedia [Sakizaya]. https://szy.wikipedia.org/wiki/nipiazih_tu_taenengan" BibTeX_citation="@misc{Wiki_szy_nipiazih_tu_taenengan, title = nipiazih_tu_taenengan, year = 2025, month = May, day = 5, note = {In Wikipedia [Sakizaya]}, url = {https://szy.wikipedia.org/wiki/nipiazih_tu_taenengan} }">
    <S id="0">
        <FORM kindOf="original">nipiazih tu taenengan (Hulam a sulit: 方位觀) Ciwidian a niyazu' nu Sakizaya miazih aca tu taenengan atu pipazengan tu tuud i labu nu luma', kanca simayza ku panan i nuwaliyan, nika nayi' ku tanusuk tu pipatizengan a i cuwa, uyzasa sisausi tu papazengan atu paysin. maazih i nika tatengilan nu mapalaway ku nababalakian, i pipatududan demiad sa miazih a simay, nuwaliyan ci Kabit a Di'tu, u mikuwanay tu bali udad, demiad, tapuku atu bayu a Di'tu. tengilan sasani mabalic ku balucu' niza, sani damsay, sani maedes, sisa ci Kabit ku kasikazan nu Sakizaya a tademaw; uyza i nu waliyanay a Di'tu ci Malataw sa, u mikuwanay tu kalu kilakilang atu nipalumaan a tutud; u timulay sa u Kakawsan; u amisay sa ci tungusay tu patay, talaacawaan atu nisabian a adiwawa a Silingan a Di'tu. maazih i tini ku mapalaway misalisin. u zumasatu sa pilaedisan, u pisilsil tu sapatudud a tuud, simay nu walian nu mapalaway ci Kabit a Di'tuan, sapi salisin tu kakawsan u papah nu paza' simauy timulen ku pisilsil; u kasaselal patizeng tu dabek sa samay timulen ku zicem, u kasikaz tu kakawsan. i tini a matineng tu sapilisin a simaycaen ku pasayzaan. usakasa, anu mibutibuting, sapiadup tu atu tatami, anu u pisilsil tu nu tatayna tu tuud nayi' ku tungus nu papazengan, nika u sapi buting nu tatama atu sapiadup izawaca ku papazengan, sazikuzay u caay ku tataneng mitiyung ku tatayna tya nipazeng.</FORM>
        <FORM kindOf="standard">nipiazih to taenengan (Holam a solit: 方位觀) Ciwidian a niyazo' no Sakizaya miazih aca to taenengan ato pipazengan to tood i labo no loma', kanca simayza ko panan i nowaliyan, nika nayi' ko tanosok to pipatizengan a i cowa, oyzasa sisaosi to papazengan ato paysin. maazih i nika tatengilan no mapalaway ko nababalakian, i pipatododan demiad sa miazih a simay, nowaliyan ci Kabit a Di'to, o mikowanay to bali odad, demiad, tapoko ato bayo a Di'to. tengilan sasani mabalic ko baloco' niza, sani damsay, sani maedes, sisa ci Kabit ko kasikazan no Sakizaya a tademaw; oyza i no waliyanay a Di'to ci Malataw sa, o mikowanay to kalo kilakilang ato nipalomaan a totod; o timolay sa o Kakawsan; o amisay sa ci tongosay to patay, talaacawaan ato nisabian a adiwawa a Silingan a Di'to. maazih i tini ko mapalaway misalisin. o zomasato sa pilaedisan, o pisilsil to sapatodod a tood, simay no walian no mapalaway ci Kabit a Di'toan, sapi salisin to kakawsan o papah no paza' simaoy timolen ko pisilsil; o kasaselal patizeng to dabek sa samay timolen ko zicem, o kasikaz to kakawsan. i tini a matineng to sapilisin a simaycaen ko pasayzaan. osakasa, ano mibotiboting, sapiadop to ato tatami, ano o pisilsil to no tatayna to tood nayi' ko tongos no papazengan, nika o sapi boting no tatama ato sapiadop izawaca ko papazengan, sazikozay o caay ko tataneng mitiyong ko tatayna tya nipazeng.</FORM>
    </S>
</TEXT>