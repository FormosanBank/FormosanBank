<TEXT id="Wiki_Sakizaya_sapibetik_a_kamu_nu_palamal" xml:lang="pwn" source="" copyright="" citation="" BibTeX_citation="">
    <S id="0">
        <FORM>sapibetik a kamu nu palamal 1 ngatu cacay malawpesay nu nikalpacaw i Takubuwanan. na bililhan mukan kamu tuni patahka. izaw tu ku nipuhpuhan namakayni i nipibetik. paymihmihcaan ayza a demiad. hizan amin niyam. matumes kuni patungus tu sapatahka. na u lamal ku sakalawpes nu takubuwan. u sakasa izaw kuni pasepian nu namu. kiyu mapalamal aca ku nu uzip a lamal. sisa maka pinaay tu ku nikatules a nikauzip. i naayaw nama malpacaw. papitezepen kami. papisikaten kami. mitaneng satu ku uzip niyam tu labades atu sademsem. papiheceken i balucu' ku nika tineng nu niyam. namaka lisin papilawaden tu ku balucu' niyam. sakinacacay aca a mapatay. sakinacacay aca a mauzip. makazih tu ku uzip atu patay. makatengil tu ku namuh atu lalum. ngatu tusa u likat nu lamal namaka celas a mubahel. ma ta'mud tu nu lamal ku inaayaway u hicahicaay ku lalum atu labades. mapiwpiway a bali i duutay nu sandep malalum sa a muwangic. i labu nu balucu' izaw ku matenesay caayhenay buhati akitizaan. bahal sa mapacedet. nika caay pakasakamu tu hicahica. mauzip atu mapatay. malubic atu mabadi'. i nuayawan amin nu mata. mahiza u dadiw ku suni' nu bali i buyu'. mahiza u angic ku suni' nu nanum i sa'wac. nika lalum sa ku dadiw nu takubuwan. kapahaw kinacacay aca kami a muawaw. i lamalay nu kakawsanaw. na papilungucen kami pakay tisuwanan. mahizaay tu ku uzip malikaku' sa lalikakukaku aca. papisatiidan niyam kisu. kinacacay aca a mapuhpuh ku balucu'. ngatu tulu waw nu tapukuwan a di'tu malataw. nu tapukuwan a di'tu dungi. u di'tu nu mita.u kakawsan nu sakizaya. malawpesay i nika kalepacawan a kakawsan. kanaha tu nayay tu ku uzip namu. nika izaw tu caay kalawpes ku adingu namu. u uzip namu mapacilu' ku bakibakiyan. u adingu' namu u sa tanektekay u sa icelangay. a palisin kami tu nika satadatatama' kamu. i tini naay ku malalumay. wiza satu u icelang atu zateng ku liwan tu bakibakiyan. silusid tu kami tada lusid. nabalucuan amisilud. izaw ku tunuz da'dac bila' atu yadah ku tuudtuud itini. na katayni amin mukan. na sakapahen kuni pibetik niyam. na pialai tuni paiya nu niyam. a itini i lala' nu kakawsan niyam. mahini pasasukapah tu babalaki. pasasukapah tu wawa. padadiw tamuwanan. papalaw tamuwanan. kakawsan ita. palubicen kami tu mihmihcaan. ahizan niyam nu buyu' katalakaw ku ngiha a mudadiw. ahizan nu buyu' kaicelang ku uzip a mapalaw. na alaen kuni nabalucuan nu niyam. namakayniay a nasulitan nasakamuan atu natinengan nasulittan ni Tuku Sayuen malaalitin tu i hekalay atu zumaay a natinengan</FORM>
    </S>
</TEXT>
