<?xml version="1.0" ?>
<TEXT id="Wiki_Sakizaya_tatekun" xml:lang="pwn" source="Paiwan Wikipedia, article: tatekun" copyright="CC BY-SA" citation="tatekun. (2024, December 07). In Wikipedia [Paiwan]. https://pwn.wikipedia.org/wiki/tatekun" BibTeX_citation="@misc{Wiki_pwn_tatekun, title = tatekun, year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/tatekun} }">
    <S id="0">
        <FORM kindOf="original">tatekun (u Hulam a kamu: 虎頭蜂) 虎頭蜂屬 u tatekuh a su (虎頭蜂屬, mikeliday tu tatekuh) u tatekuh hananay sa u kaketi a su. tabaki ku zais kyu pangangan han, u sakatalawan a cilekay, mikalat tu tuud. micidek ku kulit nu tatekuh, u luminiay atu takulyaway kakutaykutay sa, tabaki ku zais, i zikuz nu bili sizinum malalitin tu siwalakay. uyza ya walak sa u saupu nu an-ci-swan a siledekay a tanpayce , a mawalak ku tademaw, mahiza malibawa, canglenget, adada, akuti' makaway, anu pihaceng a mawaking mapatay . u tatekuh a su u nu masasyakayay a cilekay, u labu nuheni izaw ku sasitiekak a tatekuh atu katuuday a misakakawaway a tatekuh. caay katuud ku tama a tatekuh. wayway caay kalecadlecad a tatekuh i 2500 a km katalakaw a buyu' a mauzip, misadibu ku tatekuh i caang nu kilang, i sasa nu lala'. a didi'ay a dibu mamalebut ku wawa, sayadahay makaalatu tusa a mang ku tatekuh i labu. a mikilim tu kakanan a misadibu kuheni, u tatekuh i tiza tu i balubaluan mabahel atu i sasa nu kilakilangan mabahel, atu i sasa nu luma'luma'an, atu i mabadiay tu a tadem, atu i misawanengay, atu i tuni'tuni'ay, atu i sihecihecian, atu kasuykasuyan a mabahel. u tatekuh kasunun sa miselip tu kabi nu heci anucaay sa u kabi nu papah, caay pukan tu titi (makantan ku sawada' nuhenu). u kakiliman nuheni sa mizakep tu zumay a cilekay, mahizaay u sisapikpikay a wawa atu nu zumaay a wawa nu kaketi, kalaten nuheni mimi'en patadibuen nuheni. u wawa nu tatekuh a yadah ku nikan tu nu titi a tanpayce , mahamin tu mukan tu titi, a minana' aca ku wawa nu tatekuh tu hay-an-ci-swan a mala kabi sapakan tu tatekuh. misadipu ku tatekuh, hakay100 km kiya ku laad daecus tu micapi tu heniyan, u satabakiay a laad u nu luminiay ku bili a tatekuh. yuni tu u demiad ku aazihen ku pikalat nu tatekuh. mahiza akuti' ku demiad, makutem ku demiad, kasumadan nu puu 'nu mihcaan, caay tu kasametek ku tatekuh, u zuma misadibu ku tatekuh, tayza han beleng satu ku tatekuh a mikalat, u luminiay ku pili'en nuheni mikalat, atu u banuhay atu misaungayay a tuud ku pili'en mikalat nuheni. a hicaen a caay kakalat saw? madukaay a tademaw pihacengay a duka sa u tangah, zaysa u bukas atu tumay atu mukanay tu titi a aadupen u luminiay amin ku kulit. caay pisamata ku tatekuh tu sanglacay a kulit, caay pikalat tu masupicay a tuud. baetung han amin ku liwan a kakanan mibakah, amana pipes tubangsisay saneken atu u bangsisay a saben ku sapialulup, tadu makasanek ku tatekuh a tayni mikalat itisuwan. tayza i kilakilangan mihicahica pisamatamata tu, anu makazih tu misabahelbahel ku tatekuh i liwliw, caay kanca sidibu tu i liwliw, amana katayayaw, sakalakamen tazikuz muculil. anu caay kapina ku miliwliw a tatekuh, satezep han tu haymaw hantu tazikuz milaliw, taluma' tu amin ku tatekuh sakalamkam satu pasazikuz maduba' milaliw. amana paytem sa misahizahiza tu tatekuh. anu i luma' namu misadibu ku tatekuh, awzaen ku ngung-ey-ci (農業局, caay ka kawaw nu ciao-ban-tui ) mipelu' tiza dibu. amana pisakaku mipelu' tiza dibu. anu beleng sa mikalat ku tatekuh, sakalakam han maduba' milaliw, damaen tu ku tangah isu, tabuen tu zikuc ku tangah, anucaay sa maduba' tu niyulen ku zikuc i pabaw tu baetung han mibakah kiza zikuc, tu pasa caay kalecad a zazan maduba' a milaliw. anu taneng henay limek han i lutulutukan, anu sisauwac atu taku i aayaw, celem han i labu nu nanum mangaytu. hicaen anu makalat caay kalecad ku siwalakay a zinum nu tatekuh atu nu kaketi, u sakauzip nuheni ku zinum, u nu tatekuh a zinum kinapina mikalat mangaay henay a sapikalat nuheni, caay kahiza nu kaketi namikalat tu ku kaketi itiza hantu kiza zinum i banges nu makalatay a tademaw, 1~2 a demiad ku walak i uzip nu tademaw, caay kaadada adada' anu caay kapinapina ku pikalat 20 a sasulitan katukuh 6 a tatukian hakay a calenget tu,mabulesen tu, caay kakapah ku baluhan, malibawa ku mata atu bilbil, pihacengay malibawa ku takulaw, caay tu kangayay ku sapihanhan, caay tu kasiicelang ku uzip. mawaking tu ku uzip. anu makaala tu sabawsabaw ku pikalat hakay malaalitad tu ku izang i ulat. sakalamkam han pasipasip tu isi i nikalatan, atu a-mu-ni-ya , u mahiniay mapeci' tu nu siledekay a tanpayce . hini sa ku misaydan patayzaen tu i padekuwan paising, ngay mangaay tu paisingen. namakayniay a nasulitan nasakamuan atu natinengan nisulitan ni 蔡宜庭 aci 高碧霞.</FORM>
        <FORM kindOf="standard">tatekon (o Holam a kamo: 虎頭蜂) 虎頭蜂屬 o tatekoh a so (虎頭蜂屬, mikeliday to tatekoh) o tatekoh hananay sa o kaketi a so. tabaki ko zais kyo pangangan han, o sakatalawan a cilekay, mikalat to tood. micidek ko kolit no tatekoh, o lominiay ato takolyaway kakotaykotay sa, tabaki ko zais, i zikoz no bili sizinom malalitin to siwalakay. oyza ya walak sa o saopo no an-ci-swan a siledekay a tanpayce , a mawalak ko tademaw, mahiza malibawa, canglenget, adada, akoti' makaway, ano pihaceng a mawaking mapatay . o tatekoh a so o no masasyakayay a cilekay, o labo noheni izaw ko sasitiekak a tatekoh ato katooday a misakakawaway a tatekoh. caay katood ko tama a tatekoh. wayway caay kalecadlecad a tatekoh i 2500 a km katalakaw a boyo' a maozip, misadibo ko tatekoh i caang no kilang, i sasa no lala'. a didi'ay a dibo mamalebot ko wawa, sayadahay makaalato tosa a mang ko tatekoh i labo. a mikilim to kakanan a misadibo koheni, o tatekoh i tiza to i balobaloan mabahel ato i sasa no kilakilangan mabahel, ato i sasa no loma'loma'an, ato i mabadiay to a tadem, ato i misawanengay, ato i toni'toni'ay, ato i sihecihecian, ato kasoykasoyan a mabahel. o tatekoh kasonon sa miselip to kabi no heci anocaay sa o kabi no papah, caay pokan to titi (makantan ko sawada' noheno). o kakiliman noheni sa mizakep to zomay a cilekay, mahizaay o sisapikpikay a wawa ato no zomaay a wawa no kaketi, kalaten noheni mimi'en patadiboen noheni. o wawa no tatekoh a yadah ko nikan to no titi a tanpayce , mahamin to mokan to titi, a minana' aca ko wawa no tatekoh to hay-an-ci-swan a mala kabi sapakan to tatekoh. misadipo ko tatekoh, hakay100 km kiya ko laad daecos to micapi to heniyan, o satabakiay a laad o no lominiay ko bili a tatekoh. yoni to o demiad ko aazihen ko pikalat no tatekoh. mahiza akoti' ko demiad, makotem ko demiad, kasomadan no poo 'no mihcaan, caay to kasametek ko tatekoh, o zoma misadibo ko tatekoh, tayza han beleng sato ko tatekoh a mikalat, o lominiay ko pili'en noheni mikalat, ato o banohay ato misaongayay a tood ko pili'en mikalat noheni. a hicaen a caay kakalat saw? madokaay a tademaw pihacengay a doka sa o tangah, zaysa o bokas ato tomay ato mokanay to titi a aadopen o lominiay amin ko kolit. caay pisamata ko tatekoh to sanglacay a kolit, caay pikalat to masopicay a tood. baetong han amin ko liwan a kakanan mibakah, amana pipes tobangsisay saneken ato o bangsisay a saben ko sapialolop, tado makasanek ko tatekoh a tayni mikalat itisowan. tayza i kilakilangan mihicahica pisamatamata to, ano makazih to misabahelbahel ko tatekoh i liwliw, caay kanca sidibo to i liwliw, amana katayayaw, sakalakamen tazikoz mocolil. ano caay kapina ko miliwliw a tatekoh, satezep han to haymaw hanto tazikoz milaliw, taloma' to amin ko tatekoh sakalamkam sato pasazikoz madoba' milaliw. amana paytem sa misahizahiza to tatekoh. ano i loma' namo misadibo ko tatekoh, awzaen ko ngong-ey-ci (農業局, caay ka kawaw no ciao-ban-toi ) mipelo' tiza dibo. amana pisakako mipelo' tiza dibo. ano beleng sa mikalat ko tatekoh, sakalakam han madoba' milaliw, damaen to ko tangah iso, taboen to zikoc ko tangah, anocaay sa madoba' to niyolen ko zikoc i pabaw to baetong han mibakah kiza zikoc, to pasa caay kalecad a zazan madoba' a milaliw. ano taneng henay limek han i lotolotokan, ano sisaowac ato tako i aayaw, celem han i labo no nanom mangayto. hicaen ano makalat caay kalecad ko siwalakay a zinom no tatekoh ato no kaketi, o sakaozip noheni ko zinom, o no tatekoh a zinom kinapina mikalat mangaay henay a sapikalat noheni, caay kahiza no kaketi namikalat to ko kaketi itiza hanto kiza zinom i banges no makalatay a tademaw, 1~2 a demiad ko walak i ozip no tademaw, caay kaadada adada' ano caay kapinapina ko pikalat 20 a sasolitan katokoh 6 a tatokian hakay a calenget to,mabolesen to, caay kakapah ko balohan, malibawa ko mata ato bilbil, pihacengay malibawa ko takolaw, caay to kangayay ko sapihanhan, caay to kasiicelang ko ozip. mawaking to ko ozip. ano makaala to sabawsabaw ko pikalat hakay malaalitad to ko izang i olat. sakalamkam han pasipasip to isi i nikalatan, ato a-mo-ni-ya , o mahiniay mapeci' to no siledekay a tanpayce . hini sa ko misaydan patayzaen to i padekowan paising, ngay mangaay to paisingen. namakayniay a nasolitan nasakamoan ato natinengan nisolitan ni 蔡宜庭 aci 高碧霞.</FORM>
    </S>
</TEXT>