<TEXT id="Wiki_Sakizaya_kapaysinan_a_kawaw" xml:lang="pwn" source="" copyright="" citation="" BibTeX_citation="">
    <S id="0">
        <FORM>kapaysinan a kawaw ngatu cacay u baluhay a mapunengay a tademaw sa, tatiih a masadak nay luma' a talabuyu. paysin, mahiza, anu masadak ciniza, amaudad amakenutan saan ku babalaki. u kenutan sa, izaw ku sakahiza nu tatiih nu demiad saan. anu namacilalaytu ku demiad, tuna talabuyu ciniza sakamaudad. anu kabana'an nu tadetademaw ku nika talabuyu niza, u mamatebuc niza. u cacay nu pisatatiih niza tu binawlan ku kawaw niza. ngatu tusa u zumasatu, i ayaw nu nika lingad nu tademaw sa, anu izaw ku basingay a tademaw sa, o sakamaduka' nuya malingaday. tinaku, u nanu sienaw nu kamangay tu nika kitec nu demiad atu nika caay kadengay ku zikuc niza, baesing ciniza. itiya i malitudung ku kalingdan nu babalaki, supa'en nu babalaki ciniza a maynahen. ngatu tulu uzuma sa, itini i kasaupu nu babalaki i luma' nu nima, anu izaw ku maesusay, anu matengil nu babalaki sa, tebucen nu babalaki ciniza. u pisamsam tu babalaki kuini saan. saka, papiacaen niza kuya tademaw tu epah. ngatu sepat uzuma sa, yu tahekal kisu, anu izaw ku suni nu ciruk, anu misiayaw tisuwanan kuya ayam a masuni i kawanan isu sa, u sakakapahtu nu culil nu misu saan. anu misiikul i tisuwanan a masuni kuya ciluk, izaw ku hica a sakalatiih nu misu saan. anu satiwatiwal saan a maeber a talakawanan, talakawili, anu tataang ku suni nuya ayam sa, u caci'ilu kisu saan. mahaenay kunu kapaysinan a kawaw.</FORM>
    </S>
</TEXT>
