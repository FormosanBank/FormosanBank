<TEXT id="Wiki_Sakizaya_Nalalacanan" xml:lang="pwn" source="" copyright="" citation="" BibTeX_citation="">
    <S id="0">
        <FORM>Nalalacanan u sulit nu Hulam: u kakitizaan: ngatu cacay Nalalacan han nanay a niyadu', Nalalacanan nay tawya tu i Tumay yay henay mueneng kitasa idaw tuwaytu ku niyadu', Tumay pakakilic ku pinacadan a tayda i Nalalacanan, Nalalacanan tayni i bayubayuan mikilim tu kakanen. buting atu i bayubayu'ay a lami'. yadah ku aalan tu langaw nu sasalami'en, sawsawni sa maladay tu cabay u biyaw tayni talabayu' miala misaput mikilim, anu mautang tu atu laetus tu ku demiad sa alahican kyahaw pakabalunga sa labin satu i Nalalacanan mabi', u duma malibuten palalacal limad satu tayni mueneng, kyu pangangan nu binawlan kina niyadu' tu Nalalacanan. nalalacan ngatu tusa yu malulaway ku niyadu' namaka Tumay tayni i palidaw sa itinitu ku itiniyay, caay pikil hida malimad, namahida satu caay kaputun ku sakatayni nu niyadu'ay talabayu' misadipit, nika caytu pakabalunga tayni culil satu i dasapan nu bayu a tayni, lihalay tu caytu katalaw tu nika latus nu demiad amautel sa demidemiad satu a tayni, a malpadang tu itiniyay a pinacadan malaluwaluwah. itiniyay satu a pinacadan katuud katuud satu kasaniyadu' itini. ngatu tulu yu mabulaway ku palidaw a niyadu'an (tala amis atudisa sumad hantu ku ngangan Lidaw, itawya sitatimulay nu pinacadan malimad patideng tu niyadu' i Baliyalaw, udumasa, tala nu amisan i Tamasaydan), itiniyay a pinacadan caypikil hida malimad mangaleb twaca kunika katuud nu tademaw, katukuh ini katayni nu Alikakay midebung i Pazik a buyu', matalaw a tahini ku tademaw a malisapen nu Alikakay sananay kyusa, limad satu tala tabakiyay a niyadu', hatida kuni sa niyadu' uni Nalalacanan hananay a niyadu'. malalitin tu ihekalay atu zumaay a natinengan nasakamuwan atu nasulitan ni Nuwa Watan o Kumud 2018.01.28</FORM>
    </S>
</TEXT>
