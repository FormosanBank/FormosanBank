<?xml version="1.0" ?>
<TEXT id="Wiki_Sakizaya_ulic-patizeng_ku_ngangan_nu_Sakizaya-wawa_nu_kilay-1-pitekaan_nu_kawaw" xml:lang="pwn" source="" copyright="" citation="" BibTeX_citation="">
    <S id="0">
        <FORM> satangahan nu ulic patizeng ku ngangan nu Sakizaya wawa nu kilay 1 pitekaan nu kawaw puu' nu lacul saka tinacay pitekaan nu kawaw pecu' nu lacul nikauzip nu maku a makalitemuh ci nizaan tada u kazahkezan, mapawpaway tahkal i balucu', tini i kasaluimeng nina cah nayay ku pahezekan ngatu (1) i lilies nu sauwac nu Sintian a niyazu' , salangdaw sa ku lutuk, tanu balu sa tu takuliyaway a balu. (2) i lalud sabahebahel sa ku ayam. (3) pinapinaay a badakuwang mibalakas i sauwac, tatusaay a wawa aku mueneng i sakapitu a tundud nu luma' i sasingalan matatawa, pacekcek sa i sasa miazih, mituzu' a pasakamu i takuwan, caay ka hamin ku sasakamuen nu maku tu limulak nu balucu'. (4) i tawya a mihca, sakakaay a wawa nu maku ci Kabid Sayiun enemay ku mihcaan niza, sakatusa a wawa ci Kulihuisin Sayiun sepatay ku mihcaan niza, i balucu' nu maku kuhni ,u kasaetiman u kanamuhan naku a kilay. (5) sandeb satu, salabi sa nayi' ku tekiteki', sakalawlawan ku piazih tu canacanan, miazih dada' tu asu' nubi' nuheni, itawya a manengi l masamata kaku. (6) micekul tu bihid nuhni mabi', tada salungan azihen. (7) 2002 91 a mihcaan, sakakaay a wawa nu maku kalaimelang, atu canan a kawaw, pacena' miliyas tuyza i Sintian a luma', atu miliyas tu kawaw i Taybak taluma' sa tayni i niyazu' misakakawaw. (8) mananamay takuwan a maninaay atu cabay, mabiyalaw tu piliyas nu maku, mizateng kaku, anu naynayi' tu ku canan nu maku, anu izaw tu ku luma', anu tanektek tu a kapah ku uzip nu wawa .., cay katinengan, cacay henay a mihca milihiza tu ama niyam, misaydang ci Tiway Sayiun pahezek napapelu mapatay tu, wini sa u kabiyalawan naku atu pulung nu binacadan, u nikataluma' nu maku itawya sa, malecad u pataliayaway pazazan nu nayay mazih. (9) nanu tawya katukuh ayza pitu tu a mihcaan, caay kapahay limulakay a luma' dada', izaw henay ku namalawpesay tu mihcaan a binacadan sakizaya, nayi' tu ku mikikakaay tu mahiniay. (10) makulahay tu a micudadan tatipelok i takal, wiza sa u nacudadan ni misaydang . (11) inacadad naming mapazeng i takal, malecad u makabaatay a nipatayni, malecad u sadingsing sakalaluman. (12) kapah ku nalimaan a cadad, malecad u miinsacan kakapah macudad i makulahay tu a tatipeluk, yu miasip kaku sa mahiza u makaazihay tu kanuneng niza micudad, malecad u nazikuzan muculil a nasazipa'an. (13) ayza kaku atu ci Tuku Sayiun(sakakaay a wawa ni Tiway Sayiun)haymaw han niyam milusimet ku nacudadan niza, u ngelu' milusimet caay ka hamin ku kamu, saliyaliyaw han a miazih ku nacudadan niza, makek talalusa' ku balucu' aku, unika sikaz, unika bulah, unika kek hakiza kaliyuhan tu. (14) patatenga' kaku, i nikauzip nu maku masasukazih ci nizaan sa u tadakalimulakan, sakapahan naku ku balucu caay pasikul pabesuc han ku culil . (15) i naayaw, piazih nu maku tu binacadan atu niyazu'ay a tademaw, caay ka ba'ket ku nipizateng, i tuseay a yancumin kaku,kapah lihalay ku nikauzip nu maku. (16) kataluma'an nu maku a mihca i niyazu', madimukus ku pililid ni misaydang takuwan, naumaliyuhay tu kawaw katukuh i katineng misaicelang tu kawaw, sadakadakay ku binacadan i tuse atu baeket nu uzip i siyakay , macuzuh kaku a masazuma mabalic ku nikauzip. (17) sazikuzay a mihca niza a mauzip, caay ka hacica ku demiad milihiza cinizaan, mapawacay nu maku ku namuh niza tu binacadan atu dihi niza tu katuuday, hakay maliyuh ciniza tu pibuhat niza tu panan nu laylay nu binacadan, mapauzip niza ku malecaday i takuwan u cudetay tu a adingu. (18) yu talaayaw kaku atu ci tuku pangangan tu sakizaya sa, yu mangelu' nayay tu ku icelang sa, mazateng nu maku u sakakaay niza a kadabu kaku atu mazateng aku ku pidiput niza.(19) u namuh atu wayway niza, i uzip nu maku tada u kasatiman a kawaw. (20) ayzaay u kawaw nu binacadan, pacici han niyam pademiad misakawaw tu binacadan akawaw, namiazih tu cudad ni misaydang, mazateng ku ibalucu'ay a nizatengan. (21) micudadan niza mahiza u buyu' ka tanektek azihen , masazuma ku piazih nu maku tu, mapenecay a adingu, caay henay pakaazih kita tu mahiniay a misaydang. (22) i labu nu uzip niza sakanamuhan sa,u tabakiay a pihima atu sapadaesu kitaan. (23) malecad tu katanektek nu tabakiay a kilang, mitena' tu sienaway a bali, midihung tu binacadan. (24) u picudad nu maku tuyni sa, u mikilimay, masawantan tu pasayca ku culil niyam, atu mingaay tu cayay kaazih a duka, pacakat henay i kitaan a miazih micekul tu kitakit. (25) cayay ka pahezek ku kakangelu'an, kaliyuhan, mitena'ay tu kawaw, u mahiniay sa u sakaicelang niyam, adasay u ngelu' nu kawaw tu sakibinacadan, makadungdung tu pabekbek nu tau, maleku ku nabalucu'an nu misaydang, malalid a mulekal ku binacadan ita, mapaedil ku ngangan nu nababalaki. (26) ayza a mihca , cecay bataan izaw ku tulu a mihcaan nu wawa aku kilay, tanuhtuh ku uip niza ayza, u kataluma niyam miteka a patizeng tu laylay nu sakizaya, namakayni i nipabalucu' nu wawa, mapabalucu' kaku, tatenga' u kapahay tu ku kataluma' aku. (27) i nizateng aku uyza henay ililisay nu sauwac a wawa kuheni, kanamuhan naku a wawa , u pabalucu'ay kamu i takuwan tu sakaicelang nu maku a taayaw ku culil. namakayniay a nasulitan nasakamuan atu natinengan u sulit nu Hulam, nasulitan ni Lisin Cudad. u sulit nu Sakizaya sa, nasulitan ni Imi ,Bunuk atu ci Tuku Sayiun. malaalitin tu i hekalay atu zumaay a natinengan u masatekeday a sulit langdaway , takuliyaway , bahel , balakas , manengil , pacena' , tatenga' , misaydang , saetim, midihung</FORM>
    </S>
</TEXT>
