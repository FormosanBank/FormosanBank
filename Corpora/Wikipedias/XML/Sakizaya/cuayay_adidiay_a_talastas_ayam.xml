<?xml version="1.0" ?>
<TEXT id="Wiki_Sakizaya_cuayay_adidiay_a_talastas_ayam" xml:lang="szy" source="Sakizaya Wikipedia, article: cuayay_adidiay_a_talastas_ayam" copyright="CC BY-SA" citation="cuayay_adidiay_a_talastas_ayam. (2025, May 05). In Wikipedia [Sakizaya]. https://szy.wikipedia.org/wiki/cuayay_adidiay_a_talastas_ayam" BibTeX_citation="@misc{Wiki_szy_cuayay_adidiay_a_talastas_ayam, title = cuayay_adidiay_a_talastas_ayam, year = 2025, month = May, day = 5, note = {In Wikipedia [Sakizaya]}, url = {https://szy.wikipedia.org/wiki/cuayay_adidiay_a_talastas_ayam} }">
    <S id="0">
        <FORM kindOf="original">cuayay adidiay a talastas ayam sibalitu a katukuhan tu puu' nu sepatay a bulad amalingatu makaytimul mubahel mikilim tu dihkuay a kitizaan, ya talastas ayam mahiza u nitapidan tu nipadadepitan a dawa kasalungan, sacacay sa amatatules kuyni u i hekalay kanatalay atu subal. i tini Taywan wali saamis a kalimucu' Cinsan u masengetay a lala', u nu walianay akabulawan a zazan tayza i kapahay a kitizaan, hinalilid tu katuuday ku sazuma sanay a ayam tayni pasaluimeng mihibang, sabaw tusa a bulad hawsa kabalian tu wali satipan cudet ku bali, makayni i nuayaan nu sadipasan, uzuma miladay tu pinaaytu u sienaway mangalayay miliyasay mungangaway a ayam, paymihcaan tu kasienawan, saluyaluy sa pakala tu mang makay timul mabulaway a ayam, Taywan yadah kuyni pawasa tu kasienawan a kitizaan nu ayam, matatules kya ayam makay timul mubahel, tini mala mabulaway milakecay tu bayu a ayam, katukuh i nuayaway pihibangan i Taywan. ayza sananal cacay ya &quot;Siberia&quot; u ciwciw nu talastas, mudebu i Cinsan, iayaw nanisulitan tu lima a lamangan mahiniay a ayam, nika u saayaway aca a mizizaw i Taywan u &quot;Siberia&quot; talastas ayam, pakatengil tu kamu nu tauw u misasingay manamuhay tu ayam atademaw atu mabiyalaway a binawlan, laliwliw han amitena' ya adidiay a talastas, malukay min atademaw lihanaw akatuud ku tademaw talabu tu nikalukan a umah, amapeci' kunikalukan nu heni, ahicaen midiput ya talastas a izaw ku kapahay a kitizaan nu heni, azihan amakalah tu, i Taypak u midiputay tu a adupan, papiculcul tu mupupu'tay amidiput cinizaan, sakacaay amacapi ku laed nu misasingay a binawlan tu adidiay a talaslas, ahacica katenes ku pihibang niya talastas hakiya, a namakay cuwaay ciniza hakya. unu &quot;Siberia&quot; a talastas ciniza, uyni a talastas sumamad cacay tusa lasubu a mihcaan, inai' henay ku culala sanay i Taywan, u saayaway muculal, i kitakit ci niza lalabu cacay bataan a lamangan ku mahiniay a talastas, u kalihanawan kakatalawan , u sadayumay a malawpes a adupan, mamin i kitakit hakay sepat lima malebut dada' kya ya talastas, u micidekay cayay ka talaw tu tademaw, satu iayaw tayniay i Taywan mamin a talastas caay kalecad ku wayway, u mahiniay min a talastas kyami hawsa, pakazih tu tademaw mahiza tu i cacay lasubu dipah tusa lasubu dipah tulu lasubu dipah ku laad, sisa katuud ku mikinaulay tu ayam a tademaw pasasing kyami hawsa, hubaw sami a macekuk, zayhan caay tu kataneng ku sasasinganan tya uzip niza, uyza satu u adidiay a sapasasing atu limaki, mahini kya amasasing tu, satu ci niza tiza satu i Cisan. sisa Taywan katuud satu ku binawlan misasingay a patahekal cinizaan, uyza satu nuzumaay a kanatal malingatu amisasing a patahkal cinizaan.&quot;Russia&quot; a kanatal nuwalian akenis &quot;Siberia&quot; u sidamayay a kitizaan, u lalud ya talastas itini a kenis a siwawa, katukuh tu balangbangan kyami hawsa ya talastas saluyaluy satu mamin namakay timul mabulaw, kasienawan tayza i Chna nuwalian abesaay a taku , nika kuynian ya adidiay a talastas azihan u mahedaw atu miliyasay tu wama wina niza, pakaytimul ku bahel kaliyuhan tu katukuh satu i Taywan. &quot;Sen yang&quot; a taku i timul nuwalian nu Chna, uyzatu u satabakiay ataku nu Chna, mimihcaan tu kasienawan &quot;Siberia&quot; a talastas, kasienawan masaluyaluy tu tini kuynian masemetaya alala', talastas lalabu nu luma' mahiza tu kuheni wama wina atu nuayzaay a mihcaan nalecuh sanay a ciwciw nu talastas, u heni kilul sa i tapiingan masemetay a taku mikilim tu kakanan. uynian saca a kitizaan kakatayzaan nu adidiay a talastas, nika mahicaay hakya tayzasatu i 750 kungli, nuwalian timul ya cacayay a subal Taywan. uynian i &quot;Southeast Asia&quot; u tanaya' katukuh i lima malebut kungli makay bayu ku zazan, makay &quot;Senberia&quot; u nuwalian a kenis, micaliway tunuwalian nu Chna a kanatal Korea Zipun katukuh satu i Taywan, uyniyaca tulis sa taayaw nay timul akitizaan tanuayawan Philippines, sapucu' sahay i hekal nu bayu, ciniza paayaw namilawat tu pinaaytu mubahel i bayu a talastas, pawasaen tu saayaway kapah a katuhan pacena' amihebang, ya Cinsan masemetay a lala', itini tepal nu Yeliw, uyzaan tu makayzaay kuynian a zazan nu talastas, u saayaway ataneng a kalikeluhay tu masemetay a lala', satusa zayhan mahizaaytu itiniay, amaazih tu ku yadahay u caay kayadahay atu kalihanawan malawpes a ayam, mabuwah satu kungangan nu Cinsan masemetay a lala'. ya adidiay talastas nayi' ku wama wina ku midiputay, satu haw sa kanca a cacay musuayaw tu katuuday nu misawacuay, izaw ku ayam itiza sa izaw tu kumikilulay a makatalay a ayam, kanahatu ya makatalay a ayam u tatengaay caay pingayaw tu satabakiay a talasta, nika amisamamaw tu cinizaan,itizatu i tapuku maliyuc a misamamaw miazih, panpawa atu nu kazizeng a suni, amacekuk tu ya talastas milil satu mubahel, cayay ku tademaw didi' ku mapatalaway uyni adidiay a talastas a mapatalaw tu,ya misebengay amaazih ku paynang hanay a wacu tayza i umah milalaba' tu adidiay talastas, ayza kapah musipi ciniza pakalaliw, nika ya talastas sacacay satu mauzip, anu ayaw nikauzip a zazan amangelu' ciniza. izaw ya cicinhuy a tademaw ciw min iyun, malingatu tu tacuwacuwa milakalak a muculil, adasay a taneng amidipu tuynian a talastas, uynian akawaw cay ka cacay ciniza malikeluh niza ya pitu izaw ku lima a mihcaan a tademaw ci hawng cin ci'n a tademaw, ya cacayay manunengay malukay a tademaw, naayaw paluma tu lami' caay pasapayu tu umah, sisa ya umah niza mala kanamuhan nu adidiay a talastas akitizaan mihibang, a pakalihalay dihku ku liwliw nu talastas, amikukay ci hawng a babalaki u emul niza,pisabalucu ni hawng a babalaki nipalumaan niza a siwng he a belac, amihahal kapah amikelid tu sakatuud ku patukilay a patubeliay, ngangay akatuud ku tapiingay malukay a micumud, ngay ya masemita a lala' mala u sapaazih a kinis tu kapahay a kalukay.</FORM>
        <FORM kindOf="standard">coayay adidiay a talastas ayam sibalito a katokohan to poo' no sepatay a bolad amalingato makaytimol mobahel mikilim to dihkoay a kitizaan, ya talastas ayam mahiza o nitapidan to nipadadepitan a dawa kasalongan, sacacay sa amatatoles koyni o i hekalay kanatalay ato sobal. i tini Taywan wali saamis a kalimoco' Cinsan o masengetay a lala', o no walianay akabolawan a zazan tayza i kapahay a kitizaan, hinalilid to katooday ko sazoma sanay a ayam tayni pasaloimeng mihibang, sabaw tosa a bolad hawsa kabalian to wali satipan codet ko bali, makayni i noayaan no sadipasan, ozoma miladay to pinaayto o sienaway mangalayay miliyasay mongangaway a ayam, paymihcaan to kasienawan, saloyaloy sa pakala to mang makay timol mabolaway a ayam, Taywan yadah koyni pawasa to kasienawan a kitizaan no ayam, matatoles kya ayam makay timol mobahel, tini mala mabolaway milakecay to bayo a ayam, katokoh i noayaway pihibangan i Taywan. ayza sananal cacay ya &quot;Siberia&quot; o ciwciw no talastas, modebo i Cinsan, iayaw nanisolitan to lima a lamangan mahiniay a ayam, nika o saayaway aca a mizizaw i Taywan o &quot;Siberia&quot; talastas ayam, pakatengil to kamo no taow o misasingay manamohay to ayam atademaw ato mabiyalaway a binawlan, laliwliw han amitena' ya adidiay a talastas, malokay min atademaw lihanaw akatood ko tademaw talabo to nikalokan a omah, amapeci' konikalokan no heni, ahicaen midipot ya talastas a izaw ko kapahay a kitizaan no heni, azihan amakalah to, i Taypak o midipotay to a adopan, papicolcol to mopopo'tay amidipot cinizaan, sakacaay amacapi ko laed no misasingay a binawlan to adidiay a talaslas, ahacica katenes ko pihibang niya talastas hakiya, a namakay cowaay ciniza hakya. ono &quot;Siberia&quot; a talastas ciniza, oyni a talastas somamad cacay tosa lasobo a mihcaan, inai' henay ko colala sanay i Taywan, o saayaway mocolal, i kitakit ci niza lalabo cacay bataan a lamangan ko mahiniay a talastas, o kalihanawan kakatalawan , o sadayomay a malawpes a adopan, mamin i kitakit hakay sepat lima malebot dada' kya ya talastas, o micidekay cayay ka talaw to tademaw, sato iayaw tayniay i Taywan mamin a talastas caay kalecad ko wayway, o mahiniay min a talastas kyami hawsa, pakazih to tademaw mahiza to i cacay lasobo dipah tosa lasobo dipah tolo lasobo dipah ko laad, sisa katood ko mikinaolay to ayam a tademaw pasasing kyami hawsa, hobaw sami a macekok, zayhan caay to kataneng ko sasasinganan tya ozip niza, oyza sato o adidiay a sapasasing ato limaki, mahini kya amasasing to, sato ci niza tiza sato i Cisan. sisa Taywan katood sato ko binawlan misasingay a patahekal cinizaan, oyza sato nozomaay a kanatal malingato amisasing a patahkal cinizaan.&quot;Rossia&quot; a kanatal nowalian akenis &quot;Siberia&quot; o sidamayay a kitizaan, o lalod ya talastas itini a kenis a siwawa, katokoh to balangbangan kyami hawsa ya talastas saloyaloy sato mamin namakay timol mabolaw, kasienawan tayza i Chna nowalian abesaay a tako , nika koynian ya adidiay a talastas azihan o mahedaw ato miliyasay to wama wina niza, pakaytimol ko bahel kaliyohan to katokoh sato i Taywan. &quot;Sen yang&quot; a tako i timol nowalian no Chna, oyzato o satabakiay atako no Chna, mimihcaan to kasienawan &quot;Siberia&quot; a talastas, kasienawan masaloyaloy to tini koynian masemetaya alala', talastas lalabo no loma' mahiza to koheni wama wina ato noayzaay a mihcaan nalecoh sanay a ciwciw no talastas, o heni kilol sa i tapiingan masemetay a tako mikilim to kakanan. oynian saca a kitizaan kakatayzaan no adidiay a talastas, nika mahicaay hakya tayzasato i 750 kongli, nowalian timol ya cacayay a sobal Taywan. oynian i &quot;Sootheast Asia&quot; o tanaya' katokoh i lima malebot kongli makay bayo ko zazan, makay &quot;Senberia&quot; o nowalian a kenis, micaliway tonowalian no Chna a kanatal Korea Zipon katokoh sato i Taywan, oyniyaca tolis sa taayaw nay timol akitizaan tanoayawan Philippines, sapoco' sahay i hekal no bayo, ciniza paayaw namilawat to pinaayto mobahel i bayo a talastas, pawasaen to saayaway kapah a katohan pacena' amihebang, ya Cinsan masemetay a lala', itini tepal no Yeliw, oyzaan to makayzaay koynian a zazan no talastas, o saayaway ataneng a kalikelohay to masemetay a lala', satosa zayhan mahizaayto itiniay, amaazih to ko yadahay o caay kayadahay ato kalihanawan malawpes a ayam, mabowah sato kongangan no Cinsan masemetay a lala'. ya adidiay talastas nayi' ko wama wina ko midipotay, sato haw sa kanca a cacay mosoayaw to katooday no misawacoay, izaw ko ayam itiza sa izaw to komikilolay a makatalay a ayam, kanahato ya makatalay a ayam o tatengaay caay pingayaw to satabakiay a talasta, nika amisamamaw to cinizaan,itizato i tapoko maliyoc a misamamaw miazih, panpawa ato no kazizeng a soni, amacekok to ya talastas milil sato mobahel, cayay ko tademaw didi' ko mapatalaway oyni adidiay a talastas a mapatalaw to,ya misebengay amaazih ko paynang hanay a waco tayza i omah milalaba' to adidiay talastas, ayza kapah mosipi ciniza pakalaliw, nika ya talastas sacacay sato maozip, ano ayaw nikaozip a zazan amangelo' ciniza. izaw ya cicinhoy a tademaw ciw min iyon, malingato to tacowacowa milakalak a mocolil, adasay a taneng amidipo toynian a talastas, oynian akawaw cay ka cacay ciniza malikeloh niza ya pito izaw ko lima a mihcaan a tademaw ci hawng cin ci'n a tademaw, ya cacayay manonengay malokay a tademaw, naayaw paloma to lami' caay pasapayo to omah, sisa ya omah niza mala kanamohan no adidiay a talastas akitizaan mihibang, a pakalihalay dihko ko liwliw no talastas, amikokay ci hawng a babalaki o emol niza,pisabaloco ni hawng a babalaki nipalomaan niza a siwng he a belac, amihahal kapah amikelid to sakatood ko patokilay a patobeliay, ngangay akatood ko tapiingay malokay a micomod, ngay ya masemita a lala' mala o sapaazih a kinis to kapahay a kalokay.</FORM>
    </S>
</TEXT>