<?xml version="1.0" ?>
<TEXT id="Wiki_Sakizaya_kapahay_ku_wayway-_Tiway_Sayun﹙misaydan﹚" xml:lang="szy" source="Sakizaya Wikipedia, article: kapahay_ku_wayway-_Tiway_Sayun﹙misaydan﹚" copyright="CC BY-SA" citation="kapahay_ku_wayway-_Tiway_Sayun﹙misaydan﹚. (2025, May 05). In Wikipedia [Sakizaya]. https://szy.wikipedia.org/wiki/kapahay_ku_wayway-_Tiway_Sayun﹙misaydan﹚" BibTeX_citation="@misc{Wiki_szy_kapahay_ku_wayway-_Tiway_Sayun﹙misaydan﹚, title = kapahay_ku_wayway-_Tiway_Sayun﹙misaydan﹚, year = 2025, month = May, day = 5, note = {In Wikipedia [Sakizaya]}, url = {https://szy.wikipedia.org/wiki/kapahay_ku_wayway-_Tiway_Sayun﹙misaydan﹚} }">
    <S id="0">
        <FORM kindOf="original">malecad u makesemay a ama ci niza, mitesek i balucu' niyam ku tudawa, matamuzung niyam katukuh i kapahezekan nu uzip; liliden niza kami manamuh tu katuuday, papileku mituhtuh tu uzip niyam, i cacay a meled nu mata malalikisi tu. cacay a demiad tayza i ciwidian mizizaw ci nizaan, saicelang sa ci niza miasip tu caay ka katinengan niza a cudad, u sukeladi.pakayza i nizateng, mizawis tu nu ayaway tademaw a taneng. matineng ciniza nayay ku pahezekan minanam tu cudad, kiyu matumes nu cudad ku luma', pa'mul han ku balucu' tu pinanam tu cudad, u nizateng niza mahiza u nipacaitan niza i panan tu mizatengay a sasing ni ayinsetan. sakamu han kiya milihiza tu niyazu'ay a tademaw i niyazu' ku eneng? &quot;caay ka alawaw i tini !&quot; micekul tu baat malecad mizatengay tu canan.&quot;nika itini kiyami u pikalukan nu nababalaki nu maku, kahacacay nu kilang atu lutuk tungusay u nakalukan nuheni, suni nu bali itini sa malecad u ngiha' nu nababalaki, lala' malecad u ina .&quot;. tengilen ku kamu niza mahiza u mabulahay tu babalaki, bulah ni misaydan mahiza u likat a maedil dihku, katukuh ayza i tangila henay nu maku ku ngiha' niza tu bulah niza. mizateng kaku, ilabu nu adinguan tu ku pizateng malakatalawan tu, caay tu ku mamapawan, kalaicelang hantu a mauip i. kalabian, hanipilami' han i zazan tu mahuway, sama', atimsi, sakamu sa takuwan makai kaku mukan tu sisimalay buting atu titi, wini palalamel han misakabi mabecul tu pinapina a demiad. mazih i takal ku ningicihan a matapukaway a tunuz, sasaetim sa ci niza, sakapahan a mitabu maydih kaku anusa mingicih, uzuma sakamukamu sa henay micudad tu, nicaitan i tapiingan nu takal tu lumeni'ay pisulitan matumes tu ku nisulitan tu cudad, salengacay pisulitan mahiza tu, i buyuay a babalaki u suni nu bali atu udad kumatengilay, kawaw nu luma',kawaw nu kanatal, canacanan tu a kawaw pasikul ciniza. uzuma malalid ci niza tayza taypi milihiza tu saupu, u matabalay tu sananal ku kacawen, teban nu labi a silamalay ku kacawen taluma'; lihalaw kaku taluma' ci niza pabesuc tayza ciwadaan, adidi' ku zazan i buyu' katalawan sa duut, maydih papilabin ci nizaan. &quot;taluma' ucanan katalawan tu duut?&quot; salimulak sa ngucedis sa ku laway matawa. &quot;hatuhatu, izaw ku lalabu nu luma' aku.&quot; sabahka' sa kaku, u cimaay? &quot;izaw ci yuli (ngangan nu wacu) atu tatuluay a nani' i !&quot; ci yuli naming ku sapangangan niza sa ku wawa nu maku. pakatawa sa misakamu; &quot;sakapahay nu maku a cabay ku tengaan, sananal la'cus caay pakaazih takuwan, kasangilan macaculi kuheni, matalaw kaku a matengil nu miadupay.&quot;. maahemaw ku dadiw tunu palaw, mahaymaw ku culil. sasukapahay nu di'tu, amiteka tu ku lisin, saahemawen nu niyam ku suni' amibetik, mihalhal tuni ka tayni nu misu, tulisen a mudadiw tunu kanamuhan nu misu. milunguc tuni pasepi nu misu, pasakapahen tu ku binawlan nu binacadan, caay ka uning ka lilac ku uzip atu balucu' niyam, maydih a litinan nu di'tuay a calay, muculil i tatengaay a zazan nu di'tu. u nabalucuan niyam amilunguc, a diputen tu pasepian tu ku baki bai. izaw tu ku nipisilud niyam tu tumesay nu sapibetik mipes, pakay calay nu ditu amilitin, apakatengil kisuwanan tu nipibetik niyam, na cunusen namu ku icelang nu palaw niyam. milunguc a pasepi tu wawa amin, milunguc a pasepi tu payluma' amin, milunguc a pasepi tu niyazu'.</FORM>
        <FORM kindOf="standard">malecad o makesemay a ama ci niza, mitesek i baloco' niyam ko todawa, matamozong niyam katokoh i kapahezekan no ozip; liliden niza kami manamoh to katooday, papileko mitohtoh to ozip niyam, i cacay a meled no mata malalikisi to. cacay a demiad tayza i ciwidian mizizaw ci nizaan, saicelang sa ci niza miasip to caay ka katinengan niza a codad, o sokeladi.pakayza i nizateng, mizawis to no ayaway tademaw a taneng. matineng ciniza nayay ko pahezekan minanam to codad, kiyo matomes no codad ko loma', pa'mol han ko baloco' to pinanam to codad, o nizateng niza mahiza o nipacaitan niza i panan to mizatengay a sasing ni ayinsetan. sakamo han kiya milihiza to niyazo'ay a tademaw i niyazo' ko eneng? &quot;caay ka alawaw i tini !&quot; micekol to baat malecad mizatengay to canan.&quot;nika itini kiyami o pikalokan no nababalaki no mako, kahacacay no kilang ato lotok tongosay o nakalokan noheni, soni no bali itini sa malecad o ngiha' no nababalaki, lala' malecad o ina .&quot;. tengilen ko kamo niza mahiza o mabolahay to babalaki, bolah ni misaydan mahiza o likat a maedil dihko, katokoh ayza i tangila henay no mako ko ngiha' niza to bolah niza. mizateng kako, ilabo no adingoan to ko pizateng malakatalawan to, caay to ko mamapawan, kalaicelang hanto a maoip i. kalabian, hanipilami' han i zazan to mahoway, sama', atimsi, sakamo sa takowan makai kako mokan to sisimalay boting ato titi, wini palalamel han misakabi mabecol to pinapina a demiad. mazih i takal ko ningicihan a matapokaway a tonoz, sasaetim sa ci niza, sakapahan a mitabo maydih kako anosa mingicih, ozoma sakamokamo sa henay micodad to, nicaitan i tapiingan no takal to lomeni'ay pisolitan matomes to ko nisolitan to codad, salengacay pisolitan mahiza to, i boyoay a babalaki o soni no bali ato odad komatengilay, kawaw no loma',kawaw no kanatal, canacanan to a kawaw pasikol ciniza. ozoma malalid ci niza tayza taypi milihiza to saopo, o matabalay to sananal ko kacawen, teban no labi a silamalay ko kacawen taloma'; lihalaw kako taloma' ci niza pabesoc tayza ciwadaan, adidi' ko zazan i boyo' katalawan sa doot, maydih papilabin ci nizaan. &quot;taloma' ocanan katalawan to doot?&quot; salimolak sa ngocedis sa ko laway matawa. &quot;hatohato, izaw ko lalabo no loma' ako.&quot; sabahka' sa kako, o cimaay? &quot;izaw ci yoli (ngangan no waco) ato tatoloay a nani' i !&quot; ci yoli naming ko sapangangan niza sa ko wawa no mako. pakatawa sa misakamo; &quot;sakapahay no mako a cabay ko tengaan, sananal la'cos caay pakaazih takowan, kasangilan macacoli koheni, matalaw kako a matengil no miadopay.&quot;. maahemaw ko dadiw tono palaw, mahaymaw ko colil. sasokapahay no di'to, amiteka to ko lisin, saahemawen no niyam ko soni' amibetik, mihalhal toni ka tayni no miso, tolisen a modadiw tono kanamohan no miso. milongoc toni pasepi no miso, pasakapahen to ko binawlan no binacadan, caay ka oning ka lilac ko ozip ato baloco' niyam, maydih a litinan no di'toay a calay, mocolil i tatengaay a zazan no di'to. o nabalocoan niyam amilongoc, a dipoten to pasepian to ko baki bai. izaw to ko nipisilod niyam to tomesay no sapibetik mipes, pakay calay no dito amilitin, apakatengil kisowanan to nipibetik niyam, na conosen namo ko icelang no palaw niyam. milongoc a pasepi to wawa amin, milongoc a pasepi to payloma' amin, milongoc a pasepi to niyazo'.</FORM>
    </S>
</TEXT>