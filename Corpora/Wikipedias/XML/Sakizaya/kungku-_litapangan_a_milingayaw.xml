<?xml version="1.0" ?>
<TEXT id="Wiki_Sakizaya_kungku-_litapangan_a_milingayaw" xml:lang="szy" source="Sakizaya Wikipedia, article: kungku-_litapangan_a_milingayaw" copyright="CC BY-SA" citation="kungku-_litapangan_a_milingayaw. (2025, May 05). In Wikipedia [Sakizaya]. https://szy.wikipedia.org/wiki/kungku-_litapangan_a_milingayaw" BibTeX_citation="@misc{Wiki_szy_kungku-_litapangan_a_milingayaw, title = kungku-_litapangan_a_milingayaw, year = 2025, month = May, day = 5, note = {In Wikipedia [Sakizaya]}, url = {https://szy.wikipedia.org/wiki/kungku-_litapangan_a_milingayaw} }">
    <S id="0">
        <FORM kindOf="original">== kungku- litapangan a milingayaw == ngatu cacay matiniay ku litapangan nu pingayaw, yu mikelid tu tatusaay a wawa ci Yitungan atu ci Damayan a mikasuy ci Calaw, masu'aw tu ci Calaw, ucul han niza kuya malakakaay a tatusa tayza i sawaelan a midadum, nika u sapalimu'utang tuya tatusaay a malekaka kuya ci Calaw, palingata sa ciniza mikiayaw minguta tuya nanum, minukay kuya tatusaay awawa kamu sa, &quot;mamaaw! manguta kuya nanum, saka mausuy kami a minukay.&quot; pacaup han ni Calaw a sakamu, &quot;Cadiwen ku pu'ut atu 'iduc namu, samada han a mizawud tayza tuya sawaelan nu nanum, nengnengen cima kuya tatiihay a tademaw mingutaay tu nanum, ma'alaw namu tepuc han ku bunguh niza.&quot; uya tu malekakaay paliyaw tu a tayza. ngatu tusa tunini, makela tu niza tatusa izaw itiza minguta tu nanum nu sawa'elan, uzasa samadah sa a mizawud mingata tuya tati'ihay a tademaw, kawilikawanan ku cacay kitatusa han niza a micucuk ta mapatay, inayi' tu ku lawat nuya tademaw a pacu'ay, tepuc han tu nuza malekakaay ku bunguh, nengneng han niza pacekuk u mama niza kuya mitepucan! ngatu tulu muwangic satu ciniza a minukay pakabana' tu ina tuna litapangan a kawaw, tangsul tu mikaketel cinizanan tatusa kamu sa &quot;pingayaw tu bunguh han nu mama namu, wata ku ulah namu a mingayaw, u bunguh tu nu mama namu tepucen tu, a matizaw aca uli pi'adup mingayaw tu bunguh! &quot; uzasa mingayaw tu tu bunguh ciniza malekaka, lima a demiad caka kumaen tu kakaenen, mahelek tu talatapulu palukelun tu bukeluh, mitanam milibet tu cikay nu bukeluh, nika caka pihalakat tu bueluh, uzasa cahu kaedeng a mingayaw tu bunguh sa ciniza. caay pitulas ciniza a misalibelibet a minanam misaliway tu kakaenen, malecad hu ku pilibet niza tu kalekelun nu bukeluh, tuni pilibet maluwid tu niza, kamu satu, &quot;izaw tu ku 'icel niyam, haydaen kami misanga' tu sabang.&quot; tabu han niza malekaka ku bukeluh, mangaay sapipaekel tu 'ada a sabang, mangaay aca sapilepet tu malunem, u izang nu malunem palu han tacebuan nu malunem. ngatu sepat masadak ciniza tayza i niyazu' nu 'ada, i laawac nu niyazu' mikuwan pasuni, mikaduh tu 'ada hay masadak a mibulaw, nika pakaazih ku ada cinizanan tatusa aca a malekaka, salahuday sa misatapang tu a mizawup. tangsul tu mizawliw kuya malekakaay, cumkay ciniza pasiyasi'en niza kuya mipaluan i tacebuan a izang, matu ciduka haysa, mahelek tu tayza tu tuya malumutay i saluakung tuya mica'itan a sabang, hamin hantu kuya izang miseni' i sabang, minengneng kuya 'ada tuya pinatela' a izang, ketun hantu kuya keliw nu sabang, u sabang atu bukeluh malukelun tu maemin mapaekel tu ku ada a tademaw, itiya tu sa lahuday sa ciniza malekaka hacecacacay hantu niza a mitepuc ku bunguh. u bukeluh ku tadek nu kaka a miketun, uzasaka kinacacay miketun ceca ku ngici' nu pu'ut; nu saba han u kizawng ku tadek a pitepuc, uzasaka caay katalec caay kangici' halakat ku pitepuc niza. ngatu lima u sapanukayaw aca tuza bunguh nu ada, ala sa tu talupu a kizawng malu'unuc niza, nika kuengel ku caang, cahucahu mapitek tu, nika nu saba han na pakatengizawy tu suni nu ayam kamu sa, &quot;taciwlalaw, taciwlalaw &quot; saan saka ala sa cingla tu taciwlalaw a kizawng malu'unuc niza, uzasaka caayay ka pitek. lata'ang sa ciniza a minukay pabeli han niza ku ina tuya bunguh nu ada, nika caay ka lipahak kamu sa, &quot;sapimaan ku bunguh nu tademaw, ma'usi kaku tu matiniay a lalusidan.&quot; uzasa malekakaay kamu sa, &quot;naw hatizaw tu ku ketel ni ina? liyas satu kita tu luma' mikilim tu malulamud satu!&quot; ngatu enem tahizaw ciniza tuya cacay a pala, mipecu' ciniza tu mami'. kamu sa ku kakak, &quot;nu makuay a mami' ku maluhemay itiniay &quot; ala sa tu cacay pudac han niza izaw ku matu'asay tu a babahiyan, malihaw ku ngiha. nu saba han kandaway hu, pudac han niza, masadak ku limecedan hu a babahiyan. ngatu pitu hakelungen tu niza malekaka ku babahi minukay, makela izaw tu ku baluhay kaulahan nu ina niza ma'usi cinizanan, uzasa u lalum nu balucu' niza malekaka sakabung tu sapikpik nu 'ayam mihawikid tu cibu'isay tu tilid a pu'ut pakamu tu ina, &quot;inaaw, anu matizawtizaw ka la'etu ku balucu' isu, nengnengen hu isu kami itini i putal! ikul tu edeng tu kabangcalan ku demiad tu dadaya, ta mangaay nu misu minengneng tamiyanan.&quot; uzasa hatusa tu wa'ay takud han niza, &quot;Peng&quot; sa cacay ku suni, milipa' tu suta' ku wa'ay, masuni hu, micumud tu ku pakih talalinik nu suta', sakinatulu masuni, u wa'ay maemin tu malabung i suta', saikulay tu pitakud maemin tu malabung i lalinik nu suta' inayi' tu a ma'alaw! sakalima tu a demiad, masadak tu ci ina minengneng tu kakalayan, deng manengnengay samiyamiyat sanay i kakalayan ci linamay atu ci Itung tusa ku bu'is.</FORM>
        <FORM kindOf="standard">== kongko- litapangan a milingayaw == ngato cacay matiniay ko litapangan no pingayaw, yo mikelid to tatosaay a wawa ci Yitongan ato ci Damayan a mikasoy ci Calaw, maso'aw to ci Calaw, ocol han niza koya malakakaay a tatosa tayza i sawaelan a midadom, nika o sapalimo'otang toya tatosaay a malekaka koya ci Calaw, palingata sa ciniza mikiayaw mingota toya nanom, minokay koya tatosaay awawa kamo sa, &quot;mamaaw! mangota koya nanom, saka maosoy kami a minokay.&quot; pacaop han ni Calaw a sakamo, &quot;Cadiwen ko po'ot ato 'idoc namo, samada han a mizawod tayza toya sawaelan no nanom, nengnengen cima koya tatiihay a tademaw mingotaay to nanom, ma'alaw namo tepoc han ko bongoh niza.&quot; oya to malekakaay paliyaw to a tayza. ngato tosa tonini, makela to niza tatosa izaw itiza mingota to nanom no sawa'elan, ozasa samadah sa a mizawod mingata toya tati'ihay a tademaw, kawilikawanan ko cacay kitatosa han niza a micocok ta mapatay, inayi' to ko lawat noya tademaw a paco'ay, tepoc han to noza malekakaay ko bongoh, nengneng han niza pacekok o mama niza koya mitepocan! ngato tolo mowangic sato ciniza a minokay pakabana' to ina tona litapangan a kawaw, tangsol to mikaketel cinizanan tatosa kamo sa &quot;pingayaw to bongoh han no mama namo, wata ko olah namo a mingayaw, o bongoh to no mama namo tepocen to, a matizaw aca oli pi'adop mingayaw to bongoh! &quot; ozasa mingayaw to to bongoh ciniza malekaka, lima a demiad caka komaen to kakaenen, mahelek to talatapolo palokelon to bokeloh, mitanam milibet to cikay no bokeloh, nika caka pihalakat to boeloh, ozasa caho kaedeng a mingayaw to bongoh sa ciniza. caay pitolas ciniza a misalibelibet a minanam misaliway to kakaenen, malecad ho ko pilibet niza to kalekelon no bokeloh, toni pilibet malowid to niza, kamo sato, &quot;izaw to ko 'icel niyam, haydaen kami misanga' to sabang.&quot; tabo han niza malekaka ko bokeloh, mangaay sapipaekel to 'ada a sabang, mangaay aca sapilepet to malonem, o izang no malonem palo han taceboan no malonem. ngato sepat masadak ciniza tayza i niyazo' no 'ada, i laawac no niyazo' mikowan pasoni, mikadoh to 'ada hay masadak a mibolaw, nika pakaazih ko ada cinizanan tatosa aca a malekaka, salahoday sa misatapang to a mizawop. tangsol to mizawliw koya malekakaay, comkay ciniza pasiyasi'en niza koya mipaloan i taceboan a izang, mato cidoka haysa, mahelek to tayza to toya malomotay i saloakong toya mica'itan a sabang, hamin hanto koya izang miseni' i sabang, minengneng koya 'ada toya pinatela' a izang, keton hanto koya keliw no sabang, o sabang ato bokeloh malokelon to maemin mapaekel to ko ada a tademaw, itiya to sa lahoday sa ciniza malekaka hacecacacay hanto niza a mitepoc ko bongoh. o bokeloh ko tadek no kaka a miketon, ozasaka kinacacay miketon ceca ko ngici' no po'ot; no saba han o kizawng ko tadek a pitepoc, ozasaka caay katalec caay kangici' halakat ko pitepoc niza. ngato lima o sapanokayaw aca toza bongoh no ada, ala sa to talopo a kizawng malo'onoc niza, nika koengel ko caang, cahocaho mapitek to, nika no saba han na pakatengizawy to soni no ayam kamo sa, &quot;taciwlalaw, taciwlalaw &quot; saan saka ala sa cingla to taciwlalaw a kizawng malo'onoc niza, ozasaka caayay ka pitek. lata'ang sa ciniza a minokay pabeli han niza ko ina toya bongoh no ada, nika caay ka lipahak kamo sa, &quot;sapimaan ko bongoh no tademaw, ma'osi kako to matiniay a lalosidan.&quot; ozasa malekakaay kamo sa, &quot;naw hatizaw to ko ketel ni ina? liyas sato kita to loma' mikilim to malolamod sato!&quot; ngato enem tahizaw ciniza toya cacay a pala, mipeco' ciniza to mami'. kamo sa ko kakak, &quot;no makoay a mami' ko malohemay itiniay &quot; ala sa to cacay podac han niza izaw ko mato'asay to a babahiyan, malihaw ko ngiha. no saba han kandaway ho, podac han niza, masadak ko limecedan ho a babahiyan. ngato pito hakelongen to niza malekaka ko babahi minokay, makela izaw to ko balohay kaolahan no ina niza ma'osi cinizanan, ozasa o lalom no baloco' niza malekaka sakabong to sapikpik no 'ayam mihawikid to cibo'isay to tilid a po'ot pakamo to ina, &quot;inaaw, ano matizawtizaw ka la'eto ko baloco' iso, nengnengen ho iso kami itini i potal! ikol to edeng to kabangcalan ko demiad to dadaya, ta mangaay no miso minengneng tamiyanan.&quot; ozasa hatosa to wa'ay takod han niza, &quot;Peng&quot; sa cacay ko soni, milipa' to sota' ko wa'ay, masoni ho, micomod to ko pakih talalinik no sota', sakinatolo masoni, o wa'ay maemin to malabong i sota', saikolay to pitakod maemin to malabong i lalinik no sota' inayi' to a ma'alaw! sakalima to a demiad, masadak to ci ina minengneng to kakalayan, deng manengnengay samiyamiyat sanay i kakalayan ci linamay ato ci Itong tosa ko bo'is.</FORM>
    </S>
</TEXT>