<?xml version="1.0" ?>
<TEXT id="Wiki_Sakizaya_u_tumuk_ci_Kumud_Pazik_~_sakatinacay" xml:lang="pwn" source="Paiwan Wikipedia, article: u_tumuk_ci_Kumud_Pazik_~_sakatinacay" copyright="CC BY-SA" citation="u_tumuk_ci_Kumud_Pazik_~_sakatinacay. (2024, November 18). In Wikipedia [Paiwan]. https://pwn.wikipedia.org/wiki/u_tumuk_ci_Kumud_Pazik_~_sakatinacay" BibTeX_citation="@misc{Wiki_pwn_u_tumuk_ci_Kumud_Pazik_~_sakatinacay, title = u_tumuk_ci_Kumud_Pazik_~_sakatinacay, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/u_tumuk_ci_Kumud_Pazik_~_sakatinacay} }">
    <S id="0">
        <FORM>uzasa u sapazatengaw tu adingu nu babalaki i nabakuwan a takubuwan nanay na mademecay mingayaw atu nipisamsam tu tumuk a tala'an tu cacay a malebut ku uzip sisa mapatay, ci Kumud Pazik, na mapangangan tu sa izaw tu ku pisabalucu' nu katuuday, i paymihcaan nu cacayay bataan a bulad tu saka cacay a sakaenem demiad, kasaupuan nu binawlan u pipalamalan a demiad. i siwa izaw ku tusa a mihca enemay a bulad sa, sacibalucu' sa kaku a tayza i ciwidiyan, usakasa mabatad ku caculilen a zazan, saka imeimelangan tu kaku i zazan henay, pahanhan hantu nu maku ku kazizeng i zazan tawya a mumul, masawawaay henay a nizateng numaku maliyuh tu kasaetiman a kasaupu kuyni, azihan itawya sa u sitangahay amin a binacadan nu sakizaya, atu u micudaday henay nu migingkiway cacudadan ku milihizaay i labu misulit tu nakamuan. uyni a saupu sa u sazikuzay ni tiway sayun u wama nu saydan a misaupuan. cayay ku katingengan nu mita ku pisilsil nu di'tu tu nasepiyan, cayay henay paka litemuh kaku. ya kataluma'an nu maku i nabakuan a mihca sa, kilul han nu maku ku wama nu saydan mikawaw tu kawaw niza, ya mazihay tu a tademaw amin i tawya sa, azihan i nuzikuzan a namapangangan kita ya misakakawaway, uyzaay tu amin ya mazihay milihizaay tu kawaw a tademaw. tatenga' yadah ku izaw sa nanay, u kacekukan nanay, atu u mazatengay a kawaw, uzuma satu u sasakapahen tu a midimut tu sakacaay ka pawan, uzuma sa nuzikuzan nuyni malu sasakapahen a misilsil misinga' amin. katukuh kaku sa, leslessa ku lusa' nu wama nu saydan a misakamu patahkal tu nu nay takubuwananay a kawaw, na sakakaay a tumuk ci Kumud Pazik sazikuzay itawya kitin hatu niza ku acawa ci icep kanasaw, atu ladayan amin ku malapadesay u madukaay a asaselalay tahkal a palima satu; i nuayawan nu lipun a pasaupuwan tu, i timulay sa u pangcah, cipawkan i nuamisan sa awawan ku taluku atu kabalan a binacadan tayza papiazih tu pisemsem misamsamay a misalawacu a kawaw. tatenga' sazikuzay tusa pazih sa ci tumukan a mipenec tu acawana ni tumuk, a papiemekan piepian nu hulam sa mapesi' tu ku punu' a mapatay i labu nu nilatusaan mipela' a angangan nu sakul, u tumuk sa nanu sananal katukuhan i labi ku pisatalatala' a pasemsem mipades misalawacu tu uzip niza, katukuh i kacapiyan tu mapatay, siyasi' satu ku izang i lala', atu alaklak ku nuuzipay a titi nu tumuk, uyzasa cayay tengilen niza katukuhan i sazikuzay tu a hanhan ku pisaicelang niza. matineng ciniza dacus a kalamkam mapatay, zayhansa anu katukuhan tu pipalimaan demiad, tawya tanengay ku demiad nu i niyazu'ay a wawa atu babalaki amin, misalabii a milaliw miliyas tina mahizaay u nu di'tuan a niyazu', sakamusa ku tumuk tu katuuday i bataden ku nipilaliw sa, tawya zahkez tu ku adingu nu maku anu mapatay sa.</FORM>
    </S>
</TEXT>
