<?xml version="1.0" ?>
<TEXT id="Wiki_Sakizaya_atikak" xml:lang="pwn" source="Paiwan Wikipedia, article: atikak" copyright="CC BY-SA" citation="atikak. (2024, December 07). In Wikipedia [Paiwan]. https://pwn.wikipedia.org/wiki/atikak" BibTeX_citation="@misc{Wiki_pwn_atikak, title = atikak, year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/atikak} }">
    <S id="0">
        <FORM kindOf="original">atikak u atikak sa kasibatacan ku udip a aadupan, i udip sa masaliyut ku adidingay nu banuh kakayda hantu a sipangangan nu paulicay, iayaw nu napasaduma nu gakaay a sabalad sa, u sanu masacacayay ku lihat a akikak sa ku kalalekal, nika makay sipalamitan nu aydaay i Taywan kayadahan nu kasasumadan nu satebul a nipainian tu wanlu sa (TaiBif) a cebang, ina atikak hananay a nikasasumad sa laliwasak sa i masakimuluay nu tulu ku nikalalitinan, tu ya cacayay ku kasadit nu udip (Haplotaxida), atu ya masacingay ku bituka nu kasadit (Monilingasrida) atu ya masakimuluay ku udip yadah ku batacay a atikak (Tubificda). tanayu sa ku udip malcalecad ku kasatusa nu tapiingan, yadah kya lalitilitin sananay a masakimuluay a masadit nu udip. nayay ku ukak, i hekal nu udip sa idaw ku mamitabuay tu kulit a simal. u ya kasiiyubungan sa makaala tu 70% pasentu, siliwan sa kaidawan tu adidingay a su', mahida ya linh, kay, muking, ciya, sing, tung, atu sumaay a iyubung. uyda adada cikasa idaw henay ku sikatineng tu sakay nu atikakay a kasasiduma tu 3000 a lihat, i labu sa maudipay tu i Australia a kanatal ya Ci-pu-se-lanay a atikak sa nikatabakian makaala tu tuluay a myeta katanayu. wayway iti nadikudan nu nikatabakian a maudad sa, sanisani makaadih tu nikatahkal nu atikak i buhabuhangan mapacilal a mapatay, sikatukuh ayda sa nayay henay ku mitesekay a idaw ku nipikingkiiw tu kahinian nu kamu, caay kya haw a nikatalawan tu nanum (u atikak sa taneng i nanum a maudip), u kaidawan nu lalekalan sa, hakya sinu cilekay, i sasa nu lala sa caay kataneng ku hahanhanan, ya nisibakahan a nahanhanan tadayadah kyu uyda ku sikabelecan sa. lalangawan ina atikak haw sa iti sipacakayan nu kampuyakuay a sapaiyu nipangangan sa u nu lalaay a liuyng han, "u sakay nu lutuklutukay a kasaditan nu sapalumata" mapangangan tu kaidawan nu saselepan tu kahemhem nu udip atu maydada tu sakabesuan, sipiselep tu kacahiwan, paculil tu idang atu sakakapah nu piisi a sapakapah. i kasumamadan sa idaw henay ku masulitay tu atikak a napangaayan tu nu nananuman sapipulu tu nikatawitan atu mapaatimela sa. nasakay nu hekalay a wayway nipici'cian a atikak piadih sa u nika tanayu a udip nida sa. 60mm-120mm, nika ba'ketan sa makaala tu 0.7-4 ke sa,u satabakiay a nikaba'ket sa 1.5kg. u nikasadit nu udip sa masakimulu tanaya, kalalutiman ku kulit nu udip, masausiay sa hakya idaw 100 ku nikasibatac nu udip. nu ayawan piadih sa masadicem, nu dikudan sa masakimulu, i nu ayawan idaw ku masacacayay a batac caay kasawatan a melawan a masakaus. u bili nida sa caay ka mucelem ku kulit, kiyadahay a atikak sa i nu batacan kalatebanan idaw ku atekekay nu banuh, iti pisaselic a munabuy taayaw a muculil sa u sapacukat nida tu sapiedap tu nipihuciwan a lalatlatan. iti nu dikudanay i sabawcacay a batac nu udip sa, i ti paybatacan nida sa idaw ku buhang i kulul, u sakacaluway nida a pahanhan, u sabalatan nda a pasenget tu udip . u atikak sa sipakay nu hecian nu udip a misukut minayat ku aidaan atu ya atekakay a banuh ku sakataayaw, kaidawan tu sapiideng tu kalikatan, atu kalawlawpesan tu likat a picidekan. u tangah nida sa caay kasiwatan a piadih, masa nu kasaliyutan a batac nida atu i ayaway nu laway a bilbil nikasaditan ku tangah. kasasaliyut sananay a kalaidepanay a sikaudip sa, u sakay nu pilawpes tu nikanan a pinayatan sa makay ayaw silsil han ku masahusu'ay nu udip a celcelen a patadikud palawpes, u sipibakah tu tayi' sa sipakay i mena'h caay sa ya buwa ku sapibakah, ina atikak sa hinakan tu mangahulay tu nayi'ay ku ledek a nibakahanay a tuud. u banges ku sapahanhan, matineng henay sipakay buhang nu kulul a pasilsil tu midepitay a ngangay atu sasibakah sakasenget nu banges. kasumamaday a tademaw sa mamuciliw ku pitapal tu atikak hakay anu culal sa ku atikak tahkal i lala sa idaw ku kasunian sa. kasaditan nu ti'kuk nu atikak ,無剛毛(Pheretima hupeiensis . u atikak sa masatayna nasatama tu ku udip a nikalecadan, masaduma ku pasapasalang tu tel. anu katukuhan tu ku sapatakis nu udip sa, ya sabaw sepa atu sabaw enem a batac ya kulit nida sa kaladuutduutan kalebawaan, nayay ku tatulisan nu batac a masalebungan, nayay ku banuh nu i batacay (Pheretima hupeiensis idaw kya atekakay a banuh i bili), mahida u tatamus nu taludu, nipangangan sa u salecuhanay a kasaliyut a kaus (clitllum). u salecuhan a nikasadit atu nika pasiketan sa, masa nu cayay kalecad. ya tatakisan i pabaway a banges u sasilsil tu tel a salang, i pisibilian a tatukian masa u ti'kukan a bunluh. i katanengan a salayapanay a pikelec sa, masangaduay tu a atikak i paybulad sa kinacacay a mulecuh tu wawa. nilecuhan a ti'kuk sa tamelac sa, masacukana ku kasadit caay sa mahida u nicuyacuyan, kalaayawan nu kulit sa misengi tu kalawlaway, i sakapapitu a demiadan sa masumad a mala sumanahay, micaliway aca tu pituay a demiadan sa, kapelaan tu nu ti'kuk tahkal tu ku wawa nu ti'kuk. u adidingay a atikak sa katukuhan tu nikaudip tu enemay sidunus tu pituay a bataan nu demiadan sa, taneng tu a patakis musabili a pawawa. u nina' u atikak sa kaidawan tu sikainayiay tu edil taneng a mulatlaat sikaudip, mananam tu i masengetay a kitidaan maudip, atu i nguhanguhay sidamekay a lala', u tatungusan nu heni a mukan sa ya mangahulay tu a papah. kiyadahay a atikak i cacayay a demiadan ku nikana sa hatida u nu udip katabaki. sita'mud nida ku lala' i bili, cepcepan nu udip ku iyubung, kilul satu sa sipibakah nu udip ku ya nayay ku iyubung a lala' patahkal. nikanayatan a maudip masadumaay nu atikak sa caay tu kalecad ku nikaudipan nu tatukian. u kasibanuhanay a atikak sa nikaudipan satenesay makaala tu cacayay a mihcaan, sikalecad niya maadihay tu a siliyutan nu banuh a atikak, ya siceng hananay a atikak, iti kahaminan tu maylayap tiya telan sa i lala' a sibungluh musadiku a milakuwit tu kasi'nawan, iti pabaluhayan a mihcaan i tuluay katukuh i sepatay a bulad kapelaan nu ti'kuk, iti enemay katukuh i pituay a bulad masatanektek tu ku udip, i siwaay katukuh i cacayay a bataan a bulad taneng tu a mapapatakis, iti sabaw cacayay a bulad kademan tu ku sikaudip a mapatay. i lala'ay a atikak ina atikak hananay sa iti 1837 a mihcaan mapatudu niya kasenengan a mitesekay a mamikingkiway tu kalatlatan nu lahaday a tademaw ci Ta'lun, satu u atikak sa iti kitakit sakaidawan nu kasiaca a aadupan sa. nipilatlatan nu atikak atu nipibakahan tu tayi' sa, u mamisakapah tu lala' kaidawan a mamiedap, taneng a pabaluhay tu sahanhan nu lala' hida saan a kasaliyutan ku puu', masakumced ku lala' nanihidaan nu atikak, kaidawan nu malukay tu sakahenulanay a aidaan, niadih nu hekalay sa "u nu kitakitay a nisalamitan a lihat nu aadupan" sa, ina atikak sa masa nu kiyadahayay tu a aalaan mukan nikaidaw. u tayi' nu atikak sa siladay tu ya tan, lin, ciya, a iyubung atu saadidingay a lihat, u masa lahadayay a sapadamek. zayhan ina atikak sa idaw ku nipacekilan tu nu malukayay a nipasiwdukuan, maytapal tu lala' a nikakapah sa adihen ku nipatukil a pawayway nu atikak sa, sikatinengan tu ku kaidawan nu ledek. nipahabayan sanisani sikadih nu mita ku nipahabayan a atikak a nipadadanan, atu aenengan nu salacul tu atikak a pahabay, u nu lala'ay a nipahabay atu salibunganay a nipahabay apadadan. u sipahabayan a kitidaan sa pilungucan sa a iti sasapianay nayi'ay ku edil, i kasienawan sa a muliyas tu kasibalian pasaydaen i katahkal nu cilal ku sapatuduan, a mupulu tu puduh, dadipis, balaud, atu edu' a nipidebung, a mitena henay tu pisiwdukuan,wacah a nipauningan, i paytatamian kaahebalan sa taneng a sipahabay tu tuluay nu mang nu atikak. sakasaan sa a misakelec henay tu nu baliyan atu lala'ay a nikasengetan atu nikaakutian, sabalaten ku satedepan nu kitidaan sapahabay. u sakanamuhan nu atikak a kakanan sa u baluhay a lala', ya u nu papah, lalami, lutuk, pudac nu ti'kuk, u nibakahan a kidu nu aadupan, u tayi' nu mabahelay, nisangaan tu waneng atu nikayi'an a tuudtuud, atu mauningay a lanu ku nikasaupuan. nika a misamata tu tina sapakan kaidawan nu ciyawan,an,liwhuwacing, idaway ku ledek a baliyu, u sikapatay nu atikak anu maapiyan. a waniken ku tabakiay atu adidingay a atikak milangad. namakayniay a nasulitan</FORM>
        <FORM kindOf="standard">atikak o atikak sa kasibatacan ko odip a aadopan, i odip sa masaliyot ko adidingay no banoh kakayda hanto a sipangangan no paolicay, iayaw no napasadoma no gakaay a sabalad sa, o sano masacacayay ko lihat a akikak sa ko kalalekal, nika makay sipalamitan no aydaay i Taywan kayadahan no kasasomadan no satebol a nipainian to wanlo sa (TaiBif) a cebang, ina atikak hananay a nikasasomad sa laliwasak sa i masakimoloay no tolo ko nikalalitinan, to ya cacayay ko kasadit no odip (Haplotaxida), ato ya masacingay ko bitoka no kasadit (Monilingasrida) ato ya masakimoloay ko odip yadah ko batacay a atikak (Tobificda). tanayo sa ko odip malcalecad ko kasatosa no tapiingan, yadah kya lalitilitin sananay a masakimoloay a masadit no odip. nayay ko okak, i hekal no odip sa idaw ko mamitaboay to kolit a simal. o ya kasiiyobongan sa makaala to 70% pasento, siliwan sa kaidawan to adidingay a so', mahida ya linh, kay, moking, ciya, sing, tong, ato somaay a iyobong. oyda adada cikasa idaw henay ko sikatineng to sakay no atikakay a kasasidoma to 3000 a lihat, i labo sa maodipay to i Aostralia a kanatal ya Ci-po-se-lanay a atikak sa nikatabakian makaala to toloay a myeta katanayo. wayway iti nadikodan no nikatabakian a maodad sa, sanisani makaadih to nikatahkal no atikak i bohabohangan mapacilal a mapatay, sikatokoh ayda sa nayay henay ko mitesekay a idaw ko nipikingkiiw to kahinian no kamo, caay kya haw a nikatalawan to nanom (o atikak sa taneng i nanom a maodip), o kaidawan no lalekalan sa, hakya sino cilekay, i sasa no lala sa caay kataneng ko hahanhanan, ya nisibakahan a nahanhanan tadayadah kyo oyda ko sikabelecan sa. lalangawan ina atikak haw sa iti sipacakayan no kampoyakoay a sapaiyo nipangangan sa o no lalaay a lioyng han, "o sakay no lotoklotokay a kasaditan no sapalomata" mapangangan to kaidawan no saselepan to kahemhem no odip ato maydada to sakabesoan, sipiselep to kacahiwan, pacolil to idang ato sakakapah no piisi a sapakapah. i kasomamadan sa idaw henay ko masolitay to atikak a napangaayan to no nananoman sapipolo to nikatawitan ato mapaatimela sa. nasakay no hekalay a wayway nipici'cian a atikak piadih sa o nika tanayo a odip nida sa. 60mm-120mm, nika ba'ketan sa makaala to 0.7-4 ke sa,o satabakiay a nikaba'ket sa 1.5kg. o nikasadit no odip sa masakimolo tanaya, kalalotiman ko kolit no odip, masaosiay sa hakya idaw 100 ko nikasibatac no odip. no ayawan piadih sa masadicem, no dikodan sa masakimolo, i no ayawan idaw ko masacacayay a batac caay kasawatan a melawan a masakaos. o bili nida sa caay ka mocelem ko kolit, kiyadahay a atikak sa i no batacan kalatebanan idaw ko atekekay no banoh, iti pisaselic a monaboy taayaw a mocolil sa o sapacokat nida to sapiedap to nipihociwan a lalatlatan. iti no dikodanay i sabawcacay a batac no odip sa, i ti paybatacan nida sa idaw ko bohang i kolol, o sakacaloway nida a pahanhan, o sabalatan nda a pasenget to odip . o atikak sa sipakay no hecian no odip a misokot minayat ko aidaan ato ya atekakay a banoh ko sakataayaw, kaidawan to sapiideng to kalikatan, ato kalawlawpesan to likat a picidekan. o tangah nida sa caay kasiwatan a piadih, masa no kasaliyotan a batac nida ato i ayaway no laway a bilbil nikasaditan ko tangah. kasasaliyot sananay a kalaidepanay a sikaodip sa, o sakay no pilawpes to nikanan a pinayatan sa makay ayaw silsil han ko masahoso'ay no odip a celcelen a patadikod palawpes, o sipibakah to tayi' sa sipakay i mena'h caay sa ya bowa ko sapibakah, ina atikak sa hinakan to mangaholay to nayi'ay ko ledek a nibakahanay a tood. o banges ko sapahanhan, matineng henay sipakay bohang no kolol a pasilsil to midepitay a ngangay ato sasibakah sakasenget no banges. kasomamaday a tademaw sa mamociliw ko pitapal to atikak hakay ano colal sa ko atikak tahkal i lala sa idaw ko kasonian sa. kasaditan no ti'kok no atikak ,無剛毛(Pheretima hopeiensis . o atikak sa masatayna nasatama to ko odip a nikalecadan, masadoma ko pasapasalang to tel. ano katokohan to ko sapatakis no odip sa, ya sabaw sepa ato sabaw enem a batac ya kolit nida sa kaladootdootan kalebawaan, nayay ko tatolisan no batac a masalebongan, nayay ko banoh no i batacay (Pheretima hopeiensis idaw kya atekakay a banoh i bili), mahida o tatamos no talodo, nipangangan sa o salecohanay a kasaliyot a kaos (clitllom). o salecohan a nikasadit ato nika pasiketan sa, masa no cayay kalecad. ya tatakisan i pabaway a banges o sasilsil to tel a salang, i pisibilian a tatokian masa o ti'kokan a bonloh. i katanengan a salayapanay a pikelec sa, masangadoay to a atikak i paybolad sa kinacacay a molecoh to wawa. nilecohan a ti'kok sa tamelac sa, masacokana ko kasadit caay sa mahida o nicoyacoyan, kalaayawan no kolit sa misengi to kalawlaway, i sakapapito a demiadan sa masomad a mala somanahay, micaliway aca to pitoay a demiadan sa, kapelaan to no ti'kok tahkal to ko wawa no ti'kok. o adidingay a atikak sa katokohan to nikaodip to enemay sidonos to pitoay a bataan no demiadan sa, taneng to a patakis mosabili a pawawa. o nina' o atikak sa kaidawan to sikainayiay to edil taneng a molatlaat sikaodip, mananam to i masengetay a kitidaan maodip, ato i ngohangohay sidamekay a lala', o tatongosan no heni a mokan sa ya mangaholay to a papah. kiyadahay a atikak i cacayay a demiadan ko nikana sa hatida o no odip katabaki. sita'mod nida ko lala' i bili, cepcepan no odip ko iyobong, kilol sato sa sipibakah no odip ko ya nayay ko iyobong a lala' patahkal. nikanayatan a maodip masadomaay no atikak sa caay to kalecad ko nikaodipan no tatokian. o kasibanohanay a atikak sa nikaodipan satenesay makaala to cacayay a mihcaan, sikalecad niya maadihay to a siliyotan no banoh a atikak, ya siceng hananay a atikak, iti kahaminan to maylayap tiya telan sa i lala' a sibongloh mosadiko a milakowit to kasi'nawan, iti pabalohayan a mihcaan i toloay katokoh i sepatay a bolad kapelaan no ti'kok, iti enemay katokoh i pitoay a bolad masatanektek to ko odip, i siwaay katokoh i cacayay a bataan a bolad taneng to a mapapatakis, iti sabaw cacayay a bolad kademan to ko sikaodip a mapatay. i lala'ay a atikak ina atikak hananay sa iti 1837 a mihcaan mapatodo niya kasenengan a mitesekay a mamikingkiway to kalatlatan no lahaday a tademaw ci Ta'lon, sato o atikak sa iti kitakit sakaidawan no kasiaca a aadopan sa. nipilatlatan no atikak ato nipibakahan to tayi' sa, o mamisakapah to lala' kaidawan a mamiedap, taneng a pabalohay to sahanhan no lala' hida saan a kasaliyotan ko poo', masakomced ko lala' nanihidaan no atikak, kaidawan no malokay to sakahenolanay a aidaan, niadih no hekalay sa "o no kitakitay a nisalamitan a lihat no aadopan" sa, ina atikak sa masa no kiyadahayay to a aalaan mokan nikaidaw. o tayi' no atikak sa siladay to ya tan, lin, ciya, a iyobong ato saadidingay a lihat, o masa lahadayay a sapadamek. zayhan ina atikak sa idaw ko nipacekilan to no malokayay a nipasiwdokoan, maytapal to lala' a nikakapah sa adihen ko nipatokil a pawayway no atikak sa, sikatinengan to ko kaidawan no ledek. nipahabayan sanisani sikadih no mita ko nipahabayan a atikak a nipadadanan, ato aenengan no salacol to atikak a pahabay, o no lala'ay a nipahabay ato salibonganay a nipahabay apadadan. o sipahabayan a kitidaan sa pilongocan sa a iti sasapianay nayi'ay ko edil, i kasienawan sa a moliyas to kasibalian pasaydaen i katahkal no cilal ko sapatodoan, a mopolo to podoh, dadipis, balaod, ato edo' a nipidebong, a mitena henay to pisiwdokoan,wacah a nipaoningan, i paytatamian kaahebalan sa taneng a sipahabay to toloay no mang no atikak. sakasaan sa a misakelec henay to no baliyan ato lala'ay a nikasengetan ato nikaakotian, sabalaten ko satedepan no kitidaan sapahabay. o sakanamohan no atikak a kakanan sa o balohay a lala', ya o no papah, lalami, lotok, podac no ti'kok, o nibakahan a kido no aadopan, o tayi' no mabahelay, nisangaan to waneng ato nikayi'an a toodtood, ato maoningay a lano ko nikasaopoan. nika a misamata to tina sapakan kaidawan no ciyawan,an,liwhowacing, idaway ko ledek a baliyo, o sikapatay no atikak ano maapiyan. a waniken ko tabakiay ato adidingay a atikak milangad. namakayniay a nasolitan</FORM>
    </S>
</TEXT>