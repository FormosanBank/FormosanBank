<?xml version="1.0" ?>
<TEXT id="Wiki_Sakizaya_belus" xml:lang="pwn" source="Paiwan Wikipedia, article: belus" copyright="CC BY-SA" citation="belus. (2024, November 18). In Wikipedia [Paiwan]. https://pwn.wikipedia.org/wiki/belus" BibTeX_citation="@misc{Wiki_pwn_belus, title = belus, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/belus} }">
    <S id="0">
        <FORM>belus, u nipangangan nu matesekay : . kakilima belus (u kamu nu La tin : Rhus javanica, kamu nu Pangcah : lefos, kamu nu Taluku (taluku) : prihut, kamu nu Atayal : qpring), u nipangangan aca tu &quot;san pu yan&quot; &quot;san yan cing&quot; atu nu &quot;Taywan a belus&quot;. nilacul nikaliwasak liwasak sa i Cung kul tu lung, Taywan han ku, cung nan pan taw atu yin tu amin. u nikahida ya langaw tu langaw sa sisa namakayda i sasa nu bayu' tu cacay a malebut, idaw ku tusa a bataan katukuh i tusay a malebut idaw ku cacay a depah. u heci tu mihecaan sabaw tusa a bulad katukuh i ayaw nu mihcaan tu cacay a bulad maduhem tu. i Taywan maadih ku lalangawan i tebanteban nu buyu', buyu'an masakilangkilang atu i suemetay nu lala'. u saahebalay ku nilangaw nu belus tu kakitidan. namakayni i enal katukuh i tebanteban nu buyubayu'an atu bukebukelalan, idaw amin maadih ku langaw manamuh tu cilal ku langaway a kakitidaanay. anu kasinawan ku belus ya papah mala kalawlawan alaw mala sumanahay, u sumanahay han kya langa nida. sakasaan sakaycuwa langaw nu belus mangaduway a iluc nu papah kapah kanen, ya heci nida idaw aca ku kuhepicay tu cikah, anu tanamen kacileminan kaahecitan, sacikahen nu yincunim kuwni, u kakanan tu nu ayam kya heci, u angangan nu paduh tahekal tu ku cikah, nu i lahaday a adipah sa mininac tu sakangaay kya kapah, u nika singangan nu belus namakaw uyniay saan. u ciid nu mangaduway a belus idaw aca ku cilekay, mahida u micidekay a nilangaw, sakamu sa ku kanpuyaku tu uyni sa u wu bei ci, si tan ning kapah kalasasapaiyuwan, u mahiniay a nanum atu sapi' lutlut midawmi' tu bangas saan sa. u sapaiyuen u lamit hantu: mibakah tu ledek, pakapah tu idang (izang), mipuud tu idang atu siimelangay tu takulaway a muuhuh tu idang, u adada nu bituka, sipuces ku idang. u papah atu paduh nu lamit:taneng paiyu tu nikalatan nu bawu tu ledek, pucuh, u masidaday: paduh nu kilang mingaay tu milalitay a libung; u angnangnan: mikapah tu imelang nu tang niyaw; u heci sa: sakakapah tu ya kahay ku telu'hu atu hina sitanangay. nu imelang u papah atu balu pacacamulen patelah a misangasip palunanumen, ya nisangasipan a nanum u sapililuc a sapibanaw tu udip (uzip). u lebawa anu siduka ku laway malebawa sa, u baluhay a ciid palamel tu cikah mipenec kya salananumen minanum. namakayniay a nasulitan nasakamuan atu natinengan nasulitan ni Hana Ateng i 2020 mihcaan wikipayke </FORM>
    </S>
</TEXT>
