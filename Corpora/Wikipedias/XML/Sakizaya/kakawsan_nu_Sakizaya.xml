<?xml version="1.0" ?>
<TEXT id="Wiki_Sakizaya_kakawsan_nu_Sakizaya" xml:lang="pwn" source="Paiwan Wikipedia, article: kakawsan_nu_Sakizaya" copyright="CC BY-SA" citation="kakawsan_nu_Sakizaya. (2024, December 07). In Wikipedia [Paiwan]. https://pwn.wikipedia.org/wiki/kakawsan_nu_Sakizaya" BibTeX_citation="@misc{Wiki_pwn_kakawsan_nu_Sakizaya, title = kakawsan_nu_Sakizaya, year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/kakawsan_nu_Sakizaya} }">
    <S id="0">
        <FORM kindOf="original">u sayaway a musakamu tu kakawsan nu Sakidaya . u kakawsan nu mita u Sakidaya u sayaway a musakamu kaku tu kakawsan nu Sakidaya, anu duducen ku nakamuwan nu babalaki sa, u namakaydaay kita i nuwaliyan, i tebateban nu bayu saan ku kamu nu babalaki nu mita (hanca mahida ku kamu nu heni sa, nika caay tu pakaduduc kita tu kamu nu babalaki), sakamu sa ku babalaki sa, yu amapalid ku kakawsan nu Sakidaya sa, u namibutingay ku sakaudip nu heni i tawya saan, u kakawsan nu Sakidaya sa, u malkakaay a tatusa, u masakapahay henay atu limecedan, u sabaw tu pitu ku mihecan nu kaka u limecedan henay ku sausi; u saba tusaba sa u sabaw tu limaay henay ku mihecan nu saba, maladay kuheni tabayu mibuting tu sapahabay tuiluma'ay, ahica naca kyahaw? u wawa henay ku nikaudip nu heni sa, matineng tu tabayu mibuting tu sapahabay tu babalaki, hatida ku nikatineng nuheni a sibalucu' mudateng. mabahilay a calkakaan u kungku nu Sakizaya idaw (izaw) ku yadahay a kungku nu lalangawan nu mita, nika, caay kaw yadahay ku nasulitan a kungku. niku u tatenga'ay a kamu nu babalaki numita kuyniyan, a hicanaca inayi' kumatinengay mu duduc misulit, kyu caay kayadah ku malacudaday a kungku, ayda wahacacay hanaku mu duduc misulit, ku nakamuwan nu babalaki ngay matineng amin ku teluc nu Sakidaya, katukuh i telucnuteluc nu sakidaya. madaceb nu baliyus (baliws) malingatu tu kaku amu sakamu tu na kungkuwan pakacaw i balunga, mahini sau i tawya a demiad mahida tu ku heni, mamin sa henay namalanam sa, mubangad tu lalusidan pata balunga a tabayu mibuting, i telung hanay mubangad sa; tadu' (haciu) saca muba'sing ku kaka tu limecedan, sakamu han nu saba ku kaka nida: amana tu katabayu ayda, hakya cikakapah ku culil nu mita han nu saba ku kaka, nika, apacici tu ku kaka atabayu mibuting. anu caay ka tabayu sa awhica ku kakanen nu iluma'ay, saan kunipatukil nu kaka kyu pacici tu a tatusa tabayu mibuting. habelutan nu baliyus katukuh ku heni i pabutingan sa, lingatu sa henay ku heni mibuting , tadu' seli'saca ku cudetay a bali, caay ka masumad kina demiad satu nga liwngiw ku heni, nika, ahican naca mubelih inywtu ku tabakiyay a bali, kasenun satu maniyulay ku tabakiyay a bali, musadakadakay tu ku heni a pacuna tu balunga sa. nika ahicahican nu heni pacuna ku balunga sa, a mademec nima ku icelang nu baliyas. tadu' ngeli' saca ku sapacuna, sadikuday hepipi' satu ku heni i balunga, ahican henay inayi' tu ku ingaingay mulekal kunapalid satu ku heni miladay tu nika likid nudawhang atu niyup nu bali. u mamapatay tu ku sausi nu heni namahida satu, laday satu tu nikabahil nu bali, ahican milalebu ku icelang nu npiyup nu bali saw? tumitumi'an i teban tu nulabi, maseli' tu ku bali, mahidahida u mikabitay ku balunga nu heni i tukus, debu satu ku heni tatukus, mabilil tu ku heni a mukilim tu tatuduhen a kasuy, niku inaynayi' ku kasuy sa, ala hatu nu heni ku namaka balungaay a sapad, patatukus mutuduh, cayhen ka tenes, tadu' selebsaca kya tukus mulenek, mapaaw ku heni sa, kalamkam satu muculu', tulalusidan a pakacaw i pabaw nu balunga, cayhen katenes tadu' siway saca ku kikul nu sangidiu, micaliway i tuheniyan ku adidi'tu a masapadec ku heni, dateng satu ku heni miadih samtek han nuheni amiadih sa, alaw u sangidiway a buting kya nituduhan nanay nu heni a tukus, madang dang kya kulul kyu milaliway i tuheniyan kyu mulenek. mapaseta i balunga namahida satu laday sananay tu kuheni tu culil nu dawhang, u kinapatayay tu kunidateng nuheni a kinapalid, matenes matenes ku demiad, i nayi' tu ku nanum i nayi' tu ku kakanen ahicahican henay musaungay, misadaadaang tu kuheni , anu idaidaw tu ku micaliwalay a balunga nasa, i cuwa saw inayi' ku tekiteki nu caca cacay aca nu micaliwayay a balunga, matenes tu caay kan caay pinanum, mapatay nu pateluh atu ngaluh, seta'satuway kuheni i pabaw nu balunga , namahida satu pinaay tu hakiya ku demiad mapaseta' i balunga, nengil satusa kuhenisa i dadisapan tu nu tumay a pala kuheni . palalacal mukilim tu tademaw tatukusay twalu kita sa kuheni, misaliuliut tu liwliw nu buyubuyu'an , mi palita anu idaidaw tu ku tademaw, itini i liwliw nu pala, ngay mipalita i cuwa kina pala saw, nasa mu dateng ku heni, nika tatipen nukaka mukilim ta amisen nu saba mukilim, u kakasa katukuh i pispis nu buyu' sa, liyuten nida talanu tipanen tu taamis hanida ku culil, u saba tunusaba sa makatu kuh imakaamis, sa liyuten nida ku cungus nu buyu' tanutipan, makadih tu nanum nu bukelal kinacebu' satu mililuc cinida, u kaka hantutunu kaka sa, mabaat henay makadih tu mililucay nu wawa, maduba' tu a tayda amipalita, nika katukuh satu i nuayaw ansa, samtek satu miadih sa, caay kawcima alaw u sabaay tunida, a awaw satu tungangan, tatakec satu muwangic kuhenia tatusa, pa sasukas satu kuheni tayda i nika pacahcahan nuheni, misabaluhay tu mudateng kuheni a tatusa. misabalucu' mukilim tu nyadu' dateng satu kuheni a caay anu mihicahica sa, acika eneng sakita muhalhal satu, kyu mabilil tu musilmud tu balunga, a maydih tu tabayu mu kilim tu nyadu'ay kuheni, hamin sahenay masanga', u belut tu pakabalunga mukilim tu nyadu', tabayu satu sa daadaang sa tuway, ta amisen hakya ta tumulen hakya satu, malawylaw tu balucu' caay pakatepa tu tata laayawen, sa liwliwt satu i bayu makakilim tu dadan, mubelih mubelih aca kuheni a tatukus. siwaden tu nu heni ku sadateng nu balucu' nanutawya a demiad sa lucud satu kuheni musinanut tu balucu', u saka caayay tu pidateng tu sakata nyadu' a nadatengan sa a mahida tuwaca malalum kunidateng saan, a eneng sananay tu kita i tini satu a ma sasakamu kuheni, kyu sasa' satu ku balucu' nuheni caaytu pisa kucukucung mudateng. misa baluhay tu maudip namahida satu salucud satu kuheni misanga' tu luma' a enengan ma laluung, saicelang satu kuheni maudip, talabayu mibuting tabuyu' maluk tu umah a tatusa, caytu pi sadatedate tuy canacanan a dadatengen, sa sekel satu misa icelang maudip kuheni, ma tenesmatenes la acawa satu kuheni a tatusa i tini i tumay a palaan maudip. matenes mabuwah mabuwah ku wawani Sawmah aci Kayu, katuudkatuud kunikasa binawlan nu nyadu', sakamu satu ci Kayu tu wawa nida, mahini balaki tuwaca kuni kaudip niyam a tatusa, anu mapatay satu kami sa, itidan i cacekulan tu demiad kami mutadem, satu ku kamu ni Kayu tu wawa nida, tatenga' mapatay satu ci Kayu tadem hantu itida inuayawan nu cace kulan, misuayaw tu namaka waliay abali, anu beliw anusa kubali amiladay kaku tubali taluma' i nyadu' numaku, u sananay kyu tadem hantu itida, katukuh ayda idatukya ku ukak ni Kayu aci Sabak. u wawa tu kumi kutayay tuci kayu nadikudan satuway sa, u wawa tu ni Kayu aci Sabak ku mukeliday tu nyadu', sakamu satu ku sakakaay a wawa ni Kayu tu ci Namuh u Kayu, sakamusatu ci Namuhu Kayu tu katuuday: binawlan ayda amisa kapah tu kita tuluma' nu nyadu' nu mita. satu ku nipitungih tu sasakamun i katuuday, sakamu satuway sa: nanu tawya i kakalingatuan nu kakawsan nu Sakidaya, maudip i tumatumayan a pala, i sayaway misanga' kuheni tu tada luma', a malingatu tu mi sabaluhay maudip, ahican caay pisanga' tu luma' satu kinidateng nuheni, kyu sanga' satu patideng tu kakitidaan tu masaluma'ay a luma', tu kakitidaan nu mita nama kayni kukaka lingatuwan, nu kakawsan nu mita amueneng itini i Taywan a kanatal, ma ngelu' kuheni misuayaw tu kakalingatuwan misabaluhay maudap, mibuting kuheni patadas henay tu umaumahan, malabades kunikaudip taluayaw itawya, salingatu sahenay i tawyasa u sabaluhay amin ku sadikec maudip, walwalsay tayni i taywan inaynayi' kunidikec, matenes kumihcan alaw siwawa alaw mabuwah ku sunasun, cilacilasa alaw mabuwah mabuwah ku tademaw nu nyadu'ay. malingatu tu patideng tu selal u duma tu a mihcan masumad tu kunyadu numita i tumay, udumatu kunika sanyadu' nu kakawsan numita itawya, sakasaan katuud tu ku tademaw, sakamu satu kubabalaki u tatekilan tu nunyaduay', masasakamuwamay satuway tu katuuday, mahica pa saupuen numita ku masakapahay satuway, hetik sahenay ku kamusa unika kasenun sa sipakaydaay, kasenun malaheci ku kawaw, i tawya u masakapahay nu nyadu sa tusa idaw ku sepat kya, hatini ku sayaway nu selal ita u Sakidaya, patudu' satu ku selal tu sayaway a tumuk sa ci Kayu u pihu, u cacangadan nu nyadu' a situmuk itawya, nanutawya kalingatuwan nu Sakidaya pasaselal, palilul satusa walu a mihecan kina cacay pasaba, u tumuk hatusa anucaay henay kahepipi' caay paduma tu tumuk, hayni kapatay kya paduma tubaluhay a tumuk, mahida kunika salingatu nu kakawsan nu mita, patideng tu selal atu tumuk. mabuwah tu kakawsan nu Sakidaya nadikudan ni Kayu sa, mabuwah mabuwah ku tademaw nu nyadu', caaycaay ka taneng tu kakalukan tu umah, adaaw tu tu kakalukan kyusa misa mawmaw tu ku binawlan a mulakuyt tu talawadaw, atayni i saetip mikaykung tu a hebalay umaumahan, masasakamu tu ku babalaki nu nyadu', tu ahican ku sapilakuwyt tu talawadaw, kina pina amilubang i nayi' ku heci nuni pilubang, kina pinapina muliyaw muliyaw i nayay tu ku laheci, satedep sahenay nayi' kutekiteki' matenes, u duma a demiad tadu' telas saca ku kamu tu sapi lakuwyt tu talawadaw, sakamu satu ku tumuk pa saupupuu tubabalaki nu nyadu', sa kamu satu ku tumuk, mahidap ma cacelcel tu kunikaluk tu umah sa, si adaaw tu tukakalukan ku duma anu mahidasa a matate ngil kita tu sapilakuyt tu sauwac nu nanum, satu kukamu nu tumuk i katuuday, wa satu amin ku binawlan, malalihulihut tu ma sasakamu amin tu namaka balucu'ay asasakamuen. misabalucu' tu ku binawlan a tanutipan hamin satu namilubang ku katuudatay, laluwaluwah satu ku masakapahay nu selal, tengil hansa alaw wa papisanga'en tu kakelic ku selal, satupin tu lalusidan nu pay lumaluma', namahida satuway tucila a demiad, pa saupun aca amin ku inyadu'ay a tademaw amin, patinengsatu ku tumuk i katuuday hinisatu, binawlan binawlan ayda amusapamu kaku tu tabakiyay a kawaw nu nyadu', mahini ma tenestu a sibalucu' ku binawlan, tu sakalimadaw tu a tayda inutipan mi kaykung tu umah sa, ayda ama laheci tu kyai kina kawaw, nika a i ayawtu kuni pisanga' ita tu kakalimadan a nyadu', satu amu sakamu ku tumuk. paluayaw tu patideng tu luma' nu nyadu' nanu tawya sa sa, demidemiad satu ku tumuk selal u babalaki, muketun tu talawadaw tayda i nutipan, misanga' tu luma', matabal tu sananal mu lakec tu tu sauwac a muketun ta nutipan, caay pi uwac tu sanasana nal, hanika sanga' nu luma' nu nyadu', kakelic, sapiculu' tu lalusidan nu luma', satu kukamu nu tumuk. misanga' ku selal tu kakelic mamin satu mu sakamu tu binawlan sa, sasekel satu ku selal misanga' tu kakelic, saqdemi demiadsatu ku masakapahay, mi letek mi pudac mu lubiyaw tu awk tu apalalitilitin, mamin satu misanga' tu kakelic, pasubana' aca ku tumuk tu inyadu'ay, sakamu satu patineng tu katuuday, banawlan ayda satu a malingatu tu kita pa kasaw mukan tu titi, satu ku kamu nu tumuk i katuuday, muliyaw pakilul aca tu sasakamun ku tumuk, ayda a demiad ku sayaway pakasaw papaka tulu a demiad satu, sa pakasepat tu sananal a pakacaw tukita tulalusidan i kakelic, satu kuni papelu nu tumuk i katuuday, tatenga' pakasawamin ku nyadu' a tademaw, nanu babalaki katukuh i munabuyay a wawa, mamin pakasaw inayi' kyai ku caayyay pitengil nu nyadu'ay. maedem tu ku nipanu tekan tu demiad sapaka sepat a demiad nikal sahenay tu sananal, muculu' tu amin tu lalusidan ku cimacima, katukuh kyai i telek nu cihek ku cilal, ywy satu ku tumuk tal cibaciba' satu ku selal mucuduh tu kakelilc, yu salingatu sahenay mu ketun tu talawadaw, na kapah henay ku nanum nu sauwac, katukuh i tebateban tadu' kalilkid saca ku sanum, cika tenes kasenun satu tabaki ka kalidkid nuni cuduh nu nanum, caay tu pakademec ku selal tuni tengteng nu nanum, debu satu amin ku selal pakinapalid han tu nuheni ku lalusidan, matalaw amapalid tada ini kalalikeluh nu puu' nu nanum, katukuh satu ku heni i tukus ma ekek amin ku heni tunikapalid nu lusifan, anakya caacaay aca ka belin kya kakelic amin, taydan aca ku selal mutengteng tu kakelic pa tatukus, sademiad satu ku selal mu culu' tu lalusidan. sipangangan ku nikapalidan i nyadu' mamin satu kuyda a kawaw sa, sipangangan hantu nu babalaki ku nyadu', tu nika palidan a kawaw i baluhay a nisanga' a nyadu', tu palidaw a nganga nan, matenes matenes sa taydan hantu, nu namakaydaay i dumung a nanum ku nyadu', matalaw ku babalaki an yaan hanaw kyahaw, a nebneban nu balad ku nyadu' satu mudateng, sisa paliyun hantu nu binawlan, ku nga gan nu nyadu' tu lidaw hananay katukuh ayda, nanu kasu mamadan caay ku babalakika, kapaceba sa musumad tu nganga nu nyadu tah ayda, kyu makatukuh ayda, i dawtu ku ngangan nu nyadu' nu Sakiyay katukuh ayda. kalingatuwan nu nyadu' malaliwasak matenes matenes ku nyadu' nu Sakidaya i palidaw sa, micapien tu kakalukan tu umah ku duma sa, kaykayda satu mabulaw micapi tu kakalukan, sayawway malimad sa u Baliyalawan a nyadu', taydan nu heni i nudikudan nu naidaw ku langaw nu Balay itida kyu panganga hantu tu (Baliyalaw) ku nyadu', u nieneng nu heni itida makala tu tulimaay a bataan a mihcan kya, sisa mabuwah ku nyadu' nuheni, katukuh inika habelutan nunanum ku nyadu' kya malimad. kalingatuwan nu Cikasuwan a nyadu' nahicanaca haw patideng sa kuheni tu nyadu' sa, i tiban nu heni i teban nu bukelal (bukebukelalan), anu caacacay kaala nu nanum i mihcaan sa, anu yaan sa umama alaaca nunanum, u kamu nu babalaki ku mahiniyay a kawawaw, i tawya ka tukuhan tu ku nanu sepiyan, habelut hantu nu tabakiyay abalad ku nyadu' mamin ma palid ku pala nu Baliyalaw a nyadu'an sa, limad satu tayni i lilis nu buyu' mueneng, panganga hatu tu Cikasuwan kunika sanyadu' nuheni. katuud ku mipalitaay uhicaan ku Cikasuwan ha nanay katukuh i kadipunan, nacaay pi tenil tuni pikuwan nu dipun sa , lawp hatu nu hitay nu dipun kunyadu' nu Cikasuwan, sebengan tu sadikuday caay tu pakadungdung tuni pisebeng, kyusa lekal satu ku selal nu nyadu', paculi tu misebengay nu hitay, nanutaw ya salingatuwan macaceking, tela' satu kuni kadadikec nu nyadu' atu hitay nu dipun, ci pakademec ku selal nu Cikasuwan dakep hantuwamin, ku selal nu nyadu' pa tacuwan mupulilen, sadikuday ama leke kita satu kubabalaki nu nyadu', kyu balutebut satu malaliwaliwah tu mulaliu. kyu malawpes ku nyadu' nu Cikasuwan. mihinang tu ku binawlan u (Cikasuwan) namahida buliyas satu ku nyadu' nu Cikasuwan, ta cuwacuwa tu milakalak mulaliu, unu Cikasuwan a nyadu' caay kaytini dada' inu kutubukiyan a pala, mahamin namakayni i ci Habayan ci Lilasan ci Apaluwan atu Kiku Tuyuda ci Amengan ci Alupalan Linahem, taunitu i Yusinuwan a pala i Mabuwakay i ci Kasuwan, caay kaw i tiniyayacacay lalaba' ennanay nu dipun sa, tatimul tayda i Bunubunungan milimek, matalaw a patayen nu Dipun tayda satu i nutawan anyadu', katukuh ayda sa caaytu kataluma' itidatida satu mala u i timulay tu kus ausi. hatida tu kuydaan u Takubuwan tu ku sakamin nu mita. mihinang tu ku binawlan (u Takubuwan tu) namabulaw satu ku baliyalaw a nyadu' malaci Kasuwan sa, mukilul satu u Takubuwan tu kyai ku miliyasay tu nyadu', miliyas satu ku Takubuwan taydan nu heni i Tamasaydan, icuwa kina (Tamasaydan) anyadu'an, i tinii (hanakuyama), miki dadihing tu buyu' nu hanakuyama muaneng yu tayni kutakubuwan a nyadu' sa, caay kaw u Takubuwan ku ngangan nu nyadu' u (Tamasaydan atu u Panay saydan) ku ngangan nu nyadu', kau saydan han ku sapawama tu ngangan, umal kakaay ku heni malaliwasak paluma' i tida, kakayda satu mala kakilulen nu katuuday a binawlan a paluma' itida, malimad tayda i Takubuwan a hicanaca kyahaw tumitumi'an nengal saca ku Alikakay, i lumalumaan mukidem tu lutungay a wawa nu binawlan, sasayaway malaucep ku lutungay sa, mahedaw kya sa ku katuuday, caay pabaliu tunika maala nutaw, katuud katuud ku mahedawaysa, pa baliutu ku binawlan, mi awawtu tu mapalaway a papi adih. adihan nutu nu mapalaway, sa kasenun sa ku mapaway amililhida tuni ungal nu lutungay, kyu matineng tu amin ku binawlan tina kawawan. nanutawya malingatu tu ku binawlan a mikilam tu papisimawan tu adiwawa, saupu hantu nu binawlan ku wadiwawa, i tabaliyaya luma' papi simaw hantu nu katuuday a baba. laki tiyaluma'an. nika katuud henaw ku masabana'ay, nu pacucuway nu wawa i umaumahan, dateng satu ku kelas nu nyadu', anucaay sa amalimalimad acakita, satuku binawlan amala lihulihud, kyu salucud satu ku balucu' nu binawlan a malimad. paluma tu tungawen mateses ku selal nu nyadu' makakilim tu kabulawan a kakitidaan, sini katepaan satu u kakanamuhan nubabalaki a pala, u Takuduwan a pala, u Takubuwan han nanay sa liuliuen lanulanuan, sacacay sananay ama satukus, kakanamuhan nubabalaki kumahidaay, kyu kasenun satu kunyadu' malimad tayda, sasayaway nama namuh henay ku binawlan, ahica kyahaw debungan nu Alikakay ku nyadu' miubi tu wawa, malinge tu ku binawlan sakyu, lawp hantu nu binawlan ku kakitidaan nu Alikakay, nanu taya bahbah hantu nu mapalaway kuheni, sisa matatud tu mu lakuwyt tu bayu ta nuwaliyan ku Alikakay, salingatu tu paseneng ku Takubuwan nanutawya ku ka lingatuwan nu Takubuwan, i nayi'ay twalu ku mibulibulay sa kuni dateng, misa tahatahaw tu ku balucu' amisa celiceking, tu nyadu' nu Natalan Lidaw Pukpuk pasu ci Kasuwan, i nayi' ku maliwaliway hamin nen miceking, kyu saupu satu ku i timulay a nyadu' pacuay tu i Takubuway a nyadu', namahida ku kawaw kyu balud satu ku sanbansya, misetset tu icelang nu selal, mapalung ku selal nu sanbansya ami setset tu Takubawan, caay pakademec ku san pansya tu selal nu takubuwan, ice icelang ku masakapahay nu i Takubuwan a selal, wy canacanan ani kasasetset sa, caay henay pakademec tu selal nu Takubuwan ku sanbansya, kanacacay tu saan u kamu nu babalaki nu sanbansya kwniyan a kungku, hinisa u, padeng han ku da'duc nu masabulbulay a uway i nuayawan nu selal sa, pahacacay han pamekmek tu uway ku selal, hay sadikuday a selal nu tademaw, adih hantu kya masamulmulay a uwaysa, masatapiya' kunu Takubuwan auway, adih hatu kuni sanbansya sa mahidahida tu caay ka hicahica aca, u sakasaan nina kungku twynuyan sa, u patinakuway tuni ka katuud nu selal nu Takubu. muulic tu sauwac pabutingan dnanu ni kasa setsetan aca ku saka sasulaecus nu nyadu', mahini mademec tu kusanbansya sa mucunusmacunus kunika sasula'cus nu itimulay atu Takubuwan a nyadu', sakamu satu ku namaka sanbansya ay a tumuk, hini satu u pabutingan nu nyadu' sa a ulican tuway satu mu kamu, matatengil tu ku kalaw tumutumuk tunika ahican mu ulic sananay a kawaw, mamin matatengil ku tumuk sa papilubang hantu ku pay nyanyadu', sakamu satu kutumuk nu nyadu' i nipilubang, binawlan anu mibuting ku lamu nu luma' i sauwac nu hacuning sa, amana pi lakuwyt tuteban nusauwac nu hacuning, anu mulakuwyt sa dakep paw nu i timulay a nyadu' satu papelu kutumuk. nikaaulic tu sauwac mamin satu maaulic sa, anu adiding kunipi calap mibuting sa, madakep tu ku tademaw ita unu Takubuan macekulan tu nu selal ku mibutingay nu nyadu' sansanni sa madakep ku tademaw nu mita u takubu, sansanni sa pabakin ku tumuk a muwala tu madakepay, matenes macunusmacunus kuni kacaceking nu itimulayatu tukubuay, matenes masubaat, masubaat tu ku nika cacumud nu nyadu', atu labunuluma', ma basaw mabasaw kuni kalaluung nu iamisay atu itimula a nyadu', matenes sa cumudan tu nu namaka Hulingay a Pancah ku nyadu' nu i timulay, malalamel tu ku tademaw nu i tidaay a Sakidayama a nyadu', masumad twaca kunipa awaw tu ngangan tu Takubu Sakidaya satu i titaan ayda, namakayni ku saka subatad nu nyadu'ay a binacadan numita atu i timulay , katukuh ayda caay kaw Sakidaya kami ,satu ku kamu nu itimula a Sakidaya, ahicanaca haw u masudaatay tu kita. sasekel sa tu pahabay tu nyadu' mahida macacengang tu ku nyadu' sa caaytu kasasu cumud, kyusa sasekel satu pahabay tu nyadu'ay, u Sakidaya sa taynin tu nu nyadu' i malungayangay kunipi buting, i tawya satu kasi puiuftelan mibuting i Hacuning, u nyadu' nu Takubuan satu, caay piuwac mu liwliw paluma tu tungawien i nyadu', kubetul satu kulangaw nu tungaen nu takubu, icuwacuwaay a laluma'an a tayni i nyadu' nu Takubuan mukilam tu laluma'an, caay pakatepa tu dacumud nu nyadu', saliwliwt sa mukilim tu panan a micumud, hatida kunika kubetul kucebed kuliwliw nu tungawen a nyadu', katukua i kalpacawan nuTakubuan. 1878 a mihcan katukuh i 1878 a mihcan saka lawpes nu Tukubuwan sa, u tatenga'ay nu kanatal atu kanatal anikalpacaw, yu mahka taytayniyay kina hulam (Hulam) sa, sa demidemiad sa i umaumahan ma lalabalaba', sakamu satu ku babalaki nu nyadu'ay, u sananay, malalabalaba' i umaumahan caay kaluk wyca ku kanen, saan kunipi tapal nu katuuday, mabidang ku sakidaya tu mahiniyay a tademaw, anu maydih tu kakanen sa macimaluk sa kukamu nu babalaki, citenes tayni tu i lumalumaan mi'pun tu nilangecan, anu caay pabelii sa muala tu tukuwang, patalaw tu binacadan nu nyadu', hida saca u kukung, ahican caay pabeli tu nilangecan sa i tuheniyan, alaala satu tuni pawali atu nipadeng tu celedan, wyniyan ku sakalinges nu babalaki nu nyadu', kyu malalihud tu ma sasakamu ku selal nu nyadu'. teban nu labi midebung tu buntay nu hulam malinges tu ku binawlan tunika hini nuhitay, libut satu kukatuuday, sisa sabalucu' satu ku kelas nunyadu', midebung tu hitay nu hulam, sini laday satu ku tumuk tu selal sa tulu a bataan, namakayni i Takubuwan mu duduc tu bacaywan, tadadisapan nu bayu, tu mutakuwal i hacuning a sauwac, tayda midebung tui Pukpukay a buntay, cumud sahenay kuselal, kasenun sa mupekpek mupatay tu hitay nu hulal, mamin mu patay u meduk satu, ku tatuuday ma balutbut mu laliu, mududuc tu sauwac taluma' i Takubuwan, katukuh i nyadu'sa inayi' kumatinengay tina kawaw twyniyan, tucila satu makakilim tu kuhitay tunami debungay, hacacay hantu ku paynyanyadu' misaliuuc, nika inayinayi' ku mihangay tinakawaw, satedetedep samin ku paynyanyadu'ay, matenes sa caay tu pikilam tu namidebungay, sakyai ku babalaki nunyadu'ay, tayni i bacaywan pa tawsi, atu canay nida tu kabalan sina epahan tukyai telasaca kukamu tuyniyan, katinengan twaca kina ziku tuyni, mahinay yalu satu ku kabalansa, mitudung midebung tu hitay nu pazikay, mamin dakepen ku selal nuheni, debung hantu nuhitay ku nyadu' nu kaliyawan, natayda ku selal nu Takubuwa miedap pacuay, nika amademec nima ku hitay nu hulam, malatusa ku selal nu mita mapatay, sima udipay satu nay tu kahacica, nika kaykayda hantu nu hitay mu lalaba' ku selal nu Takubuwan, matineng tu ku hulam tina kawawan, misamaw maw tu kuhitay amutiyk tu Takubuan, tudumatu a demiad i teban nu labi, nengal saca ku hitay a midebung tu nyadu' nu takubu , matengil nu misebengay kuculal i nanam, alawaw satu kunipi tuktuk tu tatuktukan, la labalaba' satu kuselal tayni isacumud nu nyadu' i cipawkan a panan. tuyda a labi salabi satu matatuktuk ku selal atu hitay, tahsananal ma lahilah tu ku sananal, maadih tu kunika saupu nu kidu nuhitay i nuayawan nu panan, maminay tuwalu ku nuayawan ita sa ku hitay, belut satu mulaliu kumu kilulay ahitay hatidatu kuni kalpacaw i tawya a liyad. tademen nu binawlan ku kidu mahida caytu ka adiadih ku tayniyay nu hitay sa, a tademen tuyta kinakidu nina hitay satu ku tumuk, kyu sademiad satu muculu' pakelakela' tu kidu nyahitay, sausi hantu nuselal ku mapatayay a hitay sa, makala tu tusaay a bataan a kelakela' patayda hatu nuheni i sacumad nu tatademan, (pabaliu kita hakya i tida si tulikungay nu takubuan) kunitadem, mamin mutadem ku binawlan sa, ami libasaw kita paliluc mibanaw tu namitademay saan, ku selal nika caay pisulul ku tumuk tu mahini yay a kawaw, matineng ku tumuk tu kakawaw, u papasukas aca kuhitay nuhulam tayni midebung, satu ku kamu nu tumuk tatenga' kuni pabaliu nu tumuk. sakinatusa anipidebung sakina tusa alipay kya i tebanban tu nu labi i kakemetan nu tademaw, kelaskelas satu masuni i bacaywan mahidahida u si tademaway satu ku selal, sa wanwantanen acamay kunipi tengil satu ku selal, tengitengilen nuheni sa patumicek satu uhitay satu kuheni, belut satu misaicelang mu tuktuk tutatuktukan, beleng satu ku sela namakayda i kakabi'an nuheni, hanca u saka tayni nu hitay nu hulam sa, u mami patayaw tu Sakidaya ku sausi. nika, ahican aca mamin nuselal nu Takubuan, mupatay ku heni inayinayi' kuliwan, nika aydaay ani pidebung sa, malatusa kunipi debung nuhitay, u cacay a buntay si pakayni itini i dadaduman nu binawlan, i sakul ani kasanyadu' ku sausi, itiniyay a nabumsa u dadaduman nu nyadu' nu Takubuan, u cebecebedan kuliuliw, kyu caay ka katuud ku misebengaynu itidaay, kyu amed cumudan nu buntay, i tidaay anipi debung nu hulamsa, i nayi' ku icelang nu mi sebengay, tadekes sa mu patayi ku misebengay, mapayay twalu ku misebengay saan, kyu a medtu mu patay tu siluma'ay, tusahenay a lalumaanan ku nipatay sa, makaktengil ku selal tuni ungal nu tademaw sisa, kasenun satu ma lalabalaba' tayda ku selal, milikeluh milikeluh tu ngiha' taydasatu sa, makadih hitay nu hulam mupatay tu iluma'ay, kila lawlawp hantu nu selal mupatay kya hitay, malekep inaynayi' ku liwan nyahitay. caay pakahemhem ku binawlan mamin satu kyaniyan a liyad ani kalpacaw sa, matenes padeku tu balucu' ku binawlan, u sakasaan simapatayay nu nyadu', kyu tabaki ku tangah nu tumuk amu hinum tu balucu', nika wyni hantu u binawlan sa, caaytu pa kahemhem ku binawlan atu selal, tu sapililuc (malibadaw) i nanum, sakamu sa ku Tumuk sa, amana kabaluduh kubalucu', hemhemhan henay kubalucu' hakya atani henay ku buntay nu hulam, satu kukamu nu tumuk tukatuuday, mitengil tu kamu nu tumuk, halhal satu ku binawlan, hanca ma bilbil tu amin ku balucu' nu katuuday, malakuwyt nu ku sakatulu a yulalipayankya, tuydaa sananal matabal,i niutu amin ku katuuday a buntay, lawp hatu ku nyadu' nu Takubuwan, masilac tu kuhitay i liwliw nu Takubuwan a nyadu'. belat sa tu ku lamai namahida liuliuwen hantu nu buntay ku nyadu' nu Takubuwan, ataciwa henay mulakiu inayi' tu ku lalaci'an, ma edep to amin kupanan nu nyadu', samuhmuh satuamin ku binacadan i labu nu nyadu', u halhal sananay tu tunipi patay nuhitay, ku katuuday a tademaw, katukuh i siwaay kya ku tukisa, Palamal hatu amin kutangah nuacin, pasaynin amin i nyadu' ku nipiacin nuheni, inayi' ku pakalakuytay, nuacia i iluc nu tungawn, mahetik amin i sasa nu tungawen, ciyap datu ku maacakay nu papah, kina malikat tu ku papah nu tungawensa, caay tuka lalang ku kunika likat nu lamal. u sakalawpes nu Takubuwan kina malikat tu ku auwk sa, caaytu kalalang kulamal, tatenga' mabangbang tu ku lamal, ahican micapi lidalid satu matuduh, muungal tu amin ku tatayna nu nyadu' atu wawa, sapaka lima ademiad, mamin tu matuduh kuTungawen sa malingatu tu, mu lusalus tu tuangangan nu tungawen, pa dadan tu caculilan nuhitay amu dakep tu selal nu nyadu', cumud satu ku hitay hamin hantu mudakep ku masakapahay atuselal, nu nyadu' pa sasikesiket hantu ku lima, hacacay hantu ku icelanay henay paculi a tademaw. inaynayi' tu kuliwan nu sipatelaway henay, tunu babalakitu atu adiwawa ku liwan. tuya inayi' ku tekiteki' nu Takubuwan nani dakep satu ku icelacelangay nu nyadu', katukuh tuyda alabi tal medumeduk, mulaliu ku binacadan nu Tukubuwan. sakamu satu ku babalaki nu nyadu' sa, mahini mamin tu dakep ku masakapahay, atu kapah nu nyadu' sa, acaytu kita kasa muhmuh sa i tini mu halhal, tunipipatay amulaliu tu amin kita satu ku kamu nu musakamuway, anu caaylaliu sa amalekep ku binacadan nu mita, ahican nu mita kya acaay kalawpes ku binacadan nu takubuan, satu kunika sasakamu nu babalaki, nika i daw ku patukilay musakamu, sakamusaan mahica paluayawen ku wadiwawa palaliw, satu ku pacebuhay amu sakamu. palaliw tu wadiwawa sapalwan tu teluc mamin satu nama tatengil ku babalaki nu nyadu' sa, malalihulihud tu ku labu nu luma' tu ahican kunipa laliw, tatenga' cikatenes i niutaamin ku wadiwawa mapulung, idaw kumal kakaay ldaw ku mah cacayay, sibalakiyay sa sabaw tu enem ku mihecaan, u sasabaay sa walu ku mihcan, pasu tatana atu tatamasa pulung hanmin, makala tu cacay a lasubu idaw ku pitu a bataan idaw ku tusa amin, sakamu hatu nu babalaki amin kida adiwawa sa, amu hatu u sadikuday tu kamu maudip, anu inayi'tu kamusa i nayi'ay tu ku Takubuwan, amu tunamusa meduk han tatimul amana tu pasukas taluma', anu mapatay kamu u inayi'aytu ku takubuan a nyadu' hatu nu katuuday a babalaki ku heni, kyu teban nulabi umeduk tu nu heni, nanu tawya i naynayi' tu maadih kya wadiwawa taluma', sini katengilan satu ku inyadu'ay sa, itida i piupiumaan misa nyadu' saan kuni ka tengilan. kita miliyas tu takubuan, satu ku kamu nu babalaki nu nyadu', kyusa sa lumalama' satu mu laliu miliyas tunyadu' ku inyadu'ay a tademaw, kyu cacay alabi inaynayi' tu, ku mu enengay nu tademaw i Takubuan, mala liwaliwasak tu amin mulaliu, caay tu kasu tinetineng tunika tacuwa nu laluma'an malawpes tu ku Sakidaya nanu tawya a labi sa, sakamu satu ku sanbansiy a nyadu'an, mamin tu mapatay kya takubuan a binacadan satu kukamu,(i naynayi' en tu tadema inyadu' kyu mahida ku kamu), nadikudan nuyda beleng satu kya nay saladay a tademaw mal alaalaw mu kiluma' tunaluma'an nutakuduan, nanutawya salingatuwan, u hutawtuy amin ku muenengay i Takubuan a pala. pasu lumaluma'hantu mi kiluma', ku kakitidaan nu mita utakubuan, nakina laliwantuhaw caaytu ka pulu' kumi cebuhay mueneng tu luma', ahican henay a taluma' mueneng, sa kakunidanida satu mi kilam, tu a enengan i umaumahan ku binawlan. mihinang i umaumahan jmahida kitidaan tu nutaw ku nyadu' nu takubuan, inayi' tu ku luma' kakitidaan mueneng sa, itidatida satu mihinang i umaumahan, matenes katuudkatuud ku taluma'ay, nu namihinang i cuwacuwa, makatengil tunika idaw kunika saupu nubinawlan, taydatayda satu micapi tu katuuday, kyu katuudkatuud kunika saupu nu binawlan, matenes saupusaupu satu kumasa nyaduay, i tidatida satu i pihinangan a pala patideng tu kakilidungan muenge, matenes pakatusa amihecan nami laliu mihinang, mananam tu mu eneng itidatida satu paluma' caytu pi liyaliyas laenel satu mueneng. manaenel mueneng i nihinangan a hicanaca amiales ku nipiliyas tu nyadu' nu udip (uzip), nani pihinandan miliyas tuluma' mi laliuw tu nyadu', tusa henay a mihcan a law mananam mueneng ipihinangan, sadikuday kaykayda satu manaenel mueneng ini hinangan, sa nyadu' satu inikasaupuwan a pala, laliwaliwasak satu ku nyadu' nu Takubuwan, uma lawlawpes say a nyadu' sa, awu Takubuan atu ciBalbalan, tacuwan ha kya nuheni mihinang inayi' ku makaadihay, tina tusaay ana anyadu'an, makatukuh ayda inaynayi' matengil, nu katuuday kuni pacela nnina nyadu', u Sakul kumaydih taluma'i tada nyadu' sa ahican naca, u nikitidaan makiayaw tu nutaw ku luma'ahina henay taluma', sakyu itidatida satu mueneng ini hinangan , katukuh i nika palidan nunanum ku nyadu' katukuh ayda, uci Pawkan anyadu'sa taydannuheni ililis nu hacuning a sawac, matalaw amu lakuwyt tu sauwac, abakepen nu itimulay a nyadu',sa kyu i tidatida satu mueneng kuheni icipawkan, ahicanaca katukuh i kadipunan sa, matalaw a alan nu Dipun ku masakapahay a tademaw, nu luma'amalakuli nu dipun, kyu miliyas aca tu naenengan tatimul, ayda maadihay itasa u Maibul u Kaluluan, mawas was kuduma i Kalutungan atu ci Lakayan ci Habayan. unu sakul hatu matalaw a lingaluhan nuhitay nu hulam, mebuk sa mu du duc tu lilis nu bayu tatimul, u sabaatay makatukuh i tulik (nu Taytu ani kuwanan), malaliwaliwasak i tida iduuduutay inayi'ay ku muenengay apala, u dumasa i sinku mahidatu i cuecuedan nu nydu' nutawu, laklak sa i sawali a nyanyadu'an, anu maletep isu nieneng nu binacanan numita, inutawan a nyadu' i cuecuedan mueneng sa, talalusa' kisu malalum makadih, maadiadih aku kuni kaudip nuheni talalusa' kita makadih, ada inayi' tuamin kyani katepaan aku u wawatuamin ku iaway, maliyuh tu tukakaw san nuudip, sakadihiyan sa ku wawa nu Sakidaya inutawan a nyadu'. u itimulay hananay a nyadu' u itimulay a nyadu' hananay, i kasumamadan caay kaw Pangcah caay kaw Cikasuan, u tadawawa nu Sakidaya kuheni, a hicanaca tada matabal miliyas tu tada nyadu' nu Sakidaya kuheni, ma lawylaw aca tunu namaka timulay a kamu (Amis), kyu milhidahida tu musakamu kuheni, katukuh ayda caaytu kasumad, hidahida sa nanay tuway makatukuhayda, sakamu satuway u pangcah kami sa kukamu i titaan, malcaday tu kitasa ku kamu, kyamahida ku kamu a saca kumitapalay, makatukuh ayda sa caay kaw Sakidaya kami satu musakamu i tawan. nika katuud henay ku musakamuway tu u Sakidaya kami sananay nu baba laki nuheni, nika u adiwawa maliyuh tu kuheni tu kakawsan, anu pasubana'n tu nubabalaki nanu a didingkaw, kumatineng tu tukakawsan nuheni, hanca mahini ku petun nu binacadan numita, nika amana ka pawan u malecaday ku kakawsan nimita. u ngangan nu Cikasuan nu caay kahida u kamu nu babalakisa, namakayni i Baliyalaw ku sayaway nu heni, u sayaway mi liyas i Palidaw a nyadu', tayda i Baliyalaw a pala, maala nu nanum ku aenengan nu nyadu', mahamin ma palid kyu malimad tayni i Cikasuan, u sayaway a ngangan sa caay kaw Cikasuan, yu mahka taytayda ku binacadan nuheni sa, u kasukasuyan ku liwliw nu papaluma'an, u kasuy amin ku liwliw kyusa lihalay amu tuduh tu kasuy, tayda i nutawan a nyadu' kuheni midangsa, sipa kungku niheni ku mahiniyay a kawaw, matineng tu amin kui cuwacuwaay a tademaw, kyu makadih tuna makaydaay i sikasuyay a tademaw sa, mu tudu' tu musakamu tu heniyan, (yah iniu tu haw ku nama ci akasuyay) satu amin ku sanbasya musakamu, matenesmatenes sa kakayda hantu tu Cikasuan, ta dikudikud tusa Cikasuan hantu, kunipi awaw tu i tidaay a nyadu'. u tademaw nu Sakidaya i tawya buliya se nanay nu hitay nu Hulam ku Takubuwan sa, anu pulungen ku namakay Takubuwan a tademaw sa, makala tu tukya tu (waluway a malebut) kya, ku i tawyaay a tademaw nu Takubuwan a Sakidaya, anu pakaynin musausi inu sakulan a anydu' ku tademaw sa,makala tu (tusaay a malebut idaw ku pitu a lasubu =1700=) ku tademaw nu sakul i kadipunan, anu pakaynin i kuni sausi, tunu i timulay a nyadu' sa, 2700x3=16.100 hatini ku tademaw nu itimulay, papulunge tu nama Takubuwan sa , +8.000 =24.000 hatida tu kya ku tademaw itawya, ayda i cuwa tu amin kina tademaw nu sakidaya, 1. sa acawa tu lueak atu hulam sa, malanutaw tu ku sausi, saka, 2. satusa mabulaw tayda inu amiamisan (Pangpangcah) a nyadu', hidahida satu malapangcah. u saka 3. satusa taydaay i Taypak pasu ta sa'tipay a nyanyadu'an, umahiniyay a tademaw caay twamin kataluma' i Sakidaya, pay mihmihcan mawada' ku tademaw nu Sakidaya sa, pasusun katuud henay ku caayyay panaangan, makatukuhayda tada hatini tukyai ku tademaw caaytu pakaala tu cacay a malebut. hatida tu kyai kuni pisulit, tu sakay tini i nu kakaw san atu sakay nu laylayan a kakawaw. malalitin tu ihekaay atu zumaay a natinengan nasulitan ni Nuwatan O Kumud, 2019.</FORM>
        <FORM kindOf="standard">o sayaway a mosakamo to kakawsan no Sakidaya . o kakawsan no mita o Sakidaya o sayaway a mosakamo kako to kakawsan no Sakidaya, ano dodocen ko nakamowan no babalaki sa, o namakaydaay kita i nowaliyan, i tebateban no bayo saan ko kamo no babalaki no mita (hanca mahida ko kamo no heni sa, nika caay to pakadodoc kita to kamo no babalaki), sakamo sa ko babalaki sa, yo amapalid ko kakawsan no Sakidaya sa, o namibotingay ko sakaodip no heni i tawya saan, o kakawsan no Sakidaya sa, o malkakaay a tatosa, o masakapahay henay ato limecedan, o sabaw to pito ko mihecan no kaka o limecedan henay ko saosi; o saba tosaba sa o sabaw to limaay henay ko mihecan no saba, maladay koheni tabayo miboting to sapahabay toiloma'ay, ahica naca kyahaw? o wawa henay ko nikaodip no heni sa, matineng to tabayo miboting to sapahabay to babalaki, hatida ko nikatineng noheni a sibaloco' modateng. mabahilay a calkakaan o kongko no Sakizaya idaw (izaw) ko yadahay a kongko no lalangawan no mita, nika, caay kaw yadahay ko nasolitan a kongko. niko o tatenga'ay a kamo no babalaki nomita koyniyan, a hicanaca inayi' komatinengay mo dodoc misolit, kyo caay kayadah ko malacodaday a kongko, ayda wahacacay hanako mo dodoc misolit, ko nakamowan no babalaki ngay matineng amin ko teloc no Sakidaya, katokoh i telocnoteloc no sakidaya. madaceb no baliyos (baliws) malingato to kako amo sakamo to na kongkowan pakacaw i balonga, mahini sao i tawya a demiad mahida to ko heni, mamin sa henay namalanam sa, mobangad to lalosidan pata balonga a tabayo miboting, i telong hanay mobangad sa; tado' (hacio) saca moba'sing ko kaka to limecedan, sakamo han no saba ko kaka nida: amana to katabayo ayda, hakya cikakapah ko colil no mita han no saba ko kaka, nika, apacici to ko kaka atabayo miboting. ano caay ka tabayo sa awhica ko kakanen no iloma'ay, saan konipatokil no kaka kyo pacici to a tatosa tabayo miboting. habelotan no baliyos katokoh ko heni i pabotingan sa, lingato sa henay ko heni miboting , tado' seli'saca ko codetay a bali, caay ka masomad kina demiad sato nga liwngiw ko heni, nika, ahican naca mobelih inywto ko tabakiyay a bali, kasenon sato maniyolay ko tabakiyay a bali, mosadakadakay to ko heni a pacona to balonga sa. nika ahicahican no heni pacona ko balonga sa, a mademec nima ko icelang no baliyas. tado' ngeli' saca ko sapacona, sadikoday hepipi' sato ko heni i balonga, ahican henay inayi' to ko ingaingay molekal konapalid sato ko heni miladay to nika likid nodawhang ato niyop no bali. o mamapatay to ko saosi no heni namahida sato, laday sato to nikabahil no bali, ahican milalebo ko icelang no npiyop no bali saw? tomitomi'an i teban to nolabi, maseli' to ko bali, mahidahida o mikabitay ko balonga no heni i tokos, debo sato ko heni tatokos, mabilil to ko heni a mokilim to tatodohen a kasoy, niko inaynayi' ko kasoy sa, ala hato no heni ko namaka balongaay a sapad, patatokos motodoh, cayhen ka tenes, tado' selebsaca kya tokos molenek, mapaaw ko heni sa, kalamkam sato mocolo', tolalosidan a pakacaw i pabaw no balonga, cayhen katenes tado' siway saca ko kikol no sangidio, micaliway i toheniyan ko adidi'to a masapadec ko heni, dateng sato ko heni miadih samtek han noheni amiadih sa, alaw o sangidiway a boting kya nitodohan nanay no heni a tokos, madang dang kya kolol kyo milaliway i toheniyan kyo molenek. mapaseta i balonga namahida sato laday sananay to koheni to colil no dawhang, o kinapatayay to konidateng noheni a kinapalid, matenes matenes ko demiad, i nayi' to ko nanom i nayi' to ko kakanen ahicahican henay mosaongay, misadaadaang to koheni , ano idaidaw to ko micaliwalay a balonga nasa, i cowa saw inayi' ko tekiteki no caca cacay aca no micaliwayay a balonga, matenes to caay kan caay pinanom, mapatay no pateloh ato ngaloh, seta'satoway koheni i pabaw no balonga , namahida sato pinaay to hakiya ko demiad mapaseta' i balonga, nengil satosa kohenisa i dadisapan to no tomay a pala koheni . palalacal mokilim to tademaw tatokosay twalo kita sa koheni, misalioliot to liwliw no boyoboyo'an , mi palita ano idaidaw to ko tademaw, itini i liwliw no pala, ngay mipalita i cowa kina pala saw, nasa mo dateng ko heni, nika tatipen nokaka mokilim ta amisen no saba mokilim, o kakasa katokoh i pispis no boyo' sa, liyoten nida talano tipanen to taamis hanida ko colil, o saba tonosaba sa makato koh imakaamis, sa liyoten nida ko congos no boyo' tanotipan, makadih to nanom no bokelal kinacebo' sato mililoc cinida, o kaka hantotono kaka sa, mabaat henay makadih to mililocay no wawa, madoba' to a tayda amipalita, nika katokoh sato i noayaw ansa, samtek sato miadih sa, caay kawcima alaw o sabaay tonida, a awaw sato tongangan, tatakec sato mowangic kohenia tatosa, pa sasokas sato koheni tayda i nika pacahcahan noheni, misabalohay to modateng koheni a tatosa. misabaloco' mokilim to nyado' dateng sato koheni a caay ano mihicahica sa, acika eneng sakita mohalhal sato, kyo mabilil to mosilmod to balonga, a maydih to tabayo mo kilim to nyado'ay koheni, hamin sahenay masanga', o belot to pakabalonga mokilim to nyado', tabayo sato sa daadaang sa toway, ta amisen hakya ta tomolen hakya sato, malawylaw to baloco' caay pakatepa to tata laayawen, sa liwliwt sato i bayo makakilim to dadan, mobelih mobelih aca koheni a tatokos. siwaden to no heni ko sadateng no baloco' nanotawya a demiad sa locod sato koheni mosinanot to baloco', o saka caayay to pidateng to sakata nyado' a nadatengan sa a mahida towaca malalom konidateng saan, a eneng sananay to kita i tini sato a ma sasakamo koheni, kyo sasa' sato ko baloco' noheni caayto pisa kocokocong modateng. misa balohay to maodip namahida sato salocod sato koheni misanga' to loma' a enengan ma laloong, saicelang sato koheni maodip, talabayo miboting taboyo' malok to omah a tatosa, cayto pi sadatedate toy canacanan a dadatengen, sa sekel sato misa icelang maodip koheni, ma tenesmatenes la acawa sato koheni a tatosa i tini i tomay a palaan maodip. matenes mabowah mabowah ko wawani Sawmah aci Kayo, katoodkatood konikasa binawlan no nyado', sakamo sato ci Kayo to wawa nida, mahini balaki towaca koni kaodip niyam a tatosa, ano mapatay sato kami sa, itidan i cacekolan to demiad kami motadem, sato ko kamo ni Kayo to wawa nida, tatenga' mapatay sato ci Kayo tadem hanto itida inoayawan no cace kolan, misoayaw to namaka waliay abali, ano beliw anosa kobali amiladay kako tobali taloma' i nyado' nomako, o sananay kyo tadem hanto itida, katokoh ayda idatokya ko okak ni Kayo aci Sabak. o wawa to komi kotayay toci kayo nadikodan satoway sa, o wawa to ni Kayo aci Sabak ko mokeliday to nyado', sakamo sato ko sakakaay a wawa ni Kayo to ci Namoh o Kayo, sakamosato ci Namoho Kayo to katooday: binawlan ayda amisa kapah to kita toloma' no nyado' no mita. sato ko nipitongih to sasakamon i katooday, sakamo satoway sa: nano tawya i kakalingatoan no kakawsan no Sakidaya, maodip i tomatomayan a pala, i sayaway misanga' koheni to tada loma', a malingato to mi sabalohay maodip, ahican caay pisanga' to loma' sato kinidateng noheni, kyo sanga' sato patideng to kakitidaan to masaloma'ay a loma', to kakitidaan no mita nama kayni kokaka lingatowan, no kakawsan no mita amoeneng itini i Taywan a kanatal, ma ngelo' koheni misoayaw to kakalingatowan misabalohay maodap, miboting koheni patadas henay to omaomahan, malabades konikaodip taloayaw itawya, salingato sahenay i tawyasa o sabalohay amin ko sadikec maodip, walwalsay tayni i taywan inaynayi' konidikec, matenes komihcan alaw siwawa alaw mabowah ko sonason, cilacilasa alaw mabowah mabowah ko tademaw no nyado'ay. malingato to patideng to selal o doma to a mihcan masomad to konyado nomita i tomay, odomato konika sanyado' no kakawsan nomita itawya, sakasaan katood to ko tademaw, sakamo sato kobabalaki o tatekilan to nonyadoay', masasakamowamay satoway to katooday, mahica pa saopoen nomita ko masakapahay satoway, hetik sahenay ko kamosa onika kasenon sa sipakaydaay, kasenon malaheci ko kawaw, i tawya o masakapahay no nyado sa tosa idaw ko sepat kya, hatini ko sayaway no selal ita o Sakidaya, patodo' sato ko selal to sayaway a tomok sa ci Kayo o piho, o cacangadan no nyado' a sitomok itawya, nanotawya kalingatowan no Sakidaya pasaselal, palilol satosa walo a mihecan kina cacay pasaba, o tomok hatosa anocaay henay kahepipi' caay padoma to tomok, hayni kapatay kya padoma tobalohay a tomok, mahida konika salingato no kakawsan no mita, patideng to selal ato tomok. mabowah to kakawsan no Sakidaya nadikodan ni Kayo sa, mabowah mabowah ko tademaw no nyado', caaycaay ka taneng to kakalokan to omah, adaaw to to kakalokan kyosa misa mawmaw to ko binawlan a molakoyt to talawadaw, atayni i saetip mikaykong to a hebalay omaomahan, masasakamo to ko babalaki no nyado', to ahican ko sapilakowyt to talawadaw, kina pina amilobang i nayi' ko heci noni pilobang, kina pinapina moliyaw moliyaw i nayay to ko laheci, satedep sahenay nayi' kotekiteki' matenes, o doma a demiad tado' telas saca ko kamo to sapi lakowyt to talawadaw, sakamo sato ko tomok pa saopopoo tobabalaki no nyado', sa kamo sato ko tomok, mahidap ma cacelcel to konikalok to omah sa, si adaaw to tokakalokan ko doma ano mahidasa a matate ngil kita to sapilakoyt to saowac no nanom, sato kokamo no tomok i katooday, wa sato amin ko binawlan, malaliholihot to ma sasakamo amin to namaka baloco'ay asasakamoen. misabaloco' to ko binawlan a tanotipan hamin sato namilobang ko katoodatay, lalowalowah sato ko masakapahay no selal, tengil hansa alaw wa papisanga'en to kakelic ko selal, satopin to lalosidan no pay lomaloma', namahida satoway tocila a demiad, pa saopon aca amin ko inyado'ay a tademaw amin, patinengsato ko tomok i katooday hinisato, binawlan binawlan ayda amosapamo kako to tabakiyay a kawaw no nyado', mahini ma tenesto a sibaloco' ko binawlan, to sakalimadaw to a tayda inotipan mi kaykong to omah sa, ayda ama laheci to kyai kina kawaw, nika a i ayawto koni pisanga' ita to kakalimadan a nyado', sato amo sakamo ko tomok. paloayaw to patideng to loma' no nyado' nano tawya sa sa, demidemiad sato ko tomok selal o babalaki, moketon to talawadaw tayda i notipan, misanga' to loma', matabal to sananal mo lakec to to saowac a moketon ta notipan, caay pi owac to sanasana nal, hanika sanga' no loma' no nyado', kakelic, sapicolo' to lalosidan no loma', sato kokamo no tomok. misanga' ko selal to kakelic mamin sato mo sakamo to binawlan sa, sasekel sato ko selal misanga' to kakelic, saqdemi demiadsato ko masakapahay, mi letek mi podac mo lobiyaw to awk to apalalitilitin, mamin sato misanga' to kakelic, pasobana' aca ko tomok to inyado'ay, sakamo sato patineng to katooday, banawlan ayda sato a malingato to kita pa kasaw mokan to titi, sato ko kamo no tomok i katooday, moliyaw pakilol aca to sasakamon ko tomok, ayda a demiad ko sayaway pakasaw papaka tolo a demiad sato, sa pakasepat to sananal a pakacaw tokita tolalosidan i kakelic, sato koni papelo no tomok i katooday, tatenga' pakasawamin ko nyado' a tademaw, nano babalaki katokoh i monaboyay a wawa, mamin pakasaw inayi' kyai ko caayyay pitengil no nyado'ay. maedem to ko nipano tekan to demiad sapaka sepat a demiad nikal sahenay to sananal, mocolo' to amin to lalosidan ko cimacima, katokoh kyai i telek no cihek ko cilal, ywy sato ko tomok tal cibaciba' sato ko selal mocodoh to kakelilc, yo salingato sahenay mo keton to talawadaw, na kapah henay ko nanom no saowac, katokoh i tebateban tado' kalilkid saca ko sanom, cika tenes kasenon sato tabaki ka kalidkid noni codoh no nanom, caay to pakademec ko selal toni tengteng no nanom, debo sato amin ko selal pakinapalid han to noheni ko lalosidan, matalaw amapalid tada ini kalalikeloh no poo' no nanom, katokoh sato ko heni i tokos ma ekek amin ko heni tonikapalid no losifan, anakya caacaay aca ka belin kya kakelic amin, taydan aca ko selal motengteng to kakelic pa tatokos, sademiad sato ko selal mo colo' to lalosidan. sipangangan ko nikapalidan i nyado' mamin sato koyda a kawaw sa, sipangangan hanto no babalaki ko nyado', to nika palidan a kawaw i balohay a nisanga' a nyado', to palidaw a nganga nan, matenes matenes sa taydan hanto, no namakaydaay i domong a nanom ko nyado', matalaw ko babalaki an yaan hanaw kyahaw, a nebneban no balad ko nyado' sato modateng, sisa paliyon hanto no binawlan, ko nga gan no nyado' to lidaw hananay katokoh ayda, nano kaso mamadan caay ko babalakika, kapaceba sa mosomad to nganga no nyado tah ayda, kyo makatokoh ayda, i dawto ko ngangan no nyado' no Sakiyay katokoh ayda. kalingatowan no nyado' malaliwasak matenes matenes ko nyado' no Sakidaya i palidaw sa, micapien to kakalokan to omah ko doma sa, kaykayda sato mabolaw micapi to kakalokan, sayawway malimad sa o Baliyalawan a nyado', taydan no heni i nodikodan no naidaw ko langaw no Balay itida kyo panganga hanto to (Baliyalaw) ko nyado', o nieneng no heni itida makala to tolimaay a bataan a mihcan kya, sisa mabowah ko nyado' noheni, katokoh inika habelotan nonanom ko nyado' kya malimad. kalingatowan no Cikasowan a nyado' nahicanaca haw patideng sa koheni to nyado' sa, i tiban no heni i teban no bokelal (bokebokelalan), ano caacacay kaala no nanom i mihcaan sa, ano yaan sa omama alaaca nonanom, o kamo no babalaki ko mahiniyay a kawawaw, i tawya ka tokohan to ko nano sepiyan, habelot hanto no tabakiyay abalad ko nyado' mamin ma palid ko pala no Baliyalaw a nyado'an sa, limad sato tayni i lilis no boyo' moeneng, panganga hato to Cikasowan konika sanyado' noheni. katood ko mipalitaay ohicaan ko Cikasowan ha nanay katokoh i kadiponan, nacaay pi tenil toni pikowan no dipon sa , lawp hato no hitay no dipon konyado' no Cikasowan, sebengan to sadikoday caay to pakadongdong toni pisebeng, kyosa lekal sato ko selal no nyado', pacoli to misebengay no hitay, nanotaw ya salingatowan macaceking, tela' sato koni kadadikec no nyado' ato hitay no dipon, ci pakademec ko selal no Cikasowan dakep hantowamin, ko selal no nyado' pa tacowan mopolilen, sadikoday ama leke kita sato kobabalaki no nyado', kyo balotebot sato malaliwaliwah to molalio. kyo malawpes ko nyado' no Cikasowan. mihinang to ko binawlan o (Cikasowan) namahida boliyas sato ko nyado' no Cikasowan, ta cowacowa to milakalak molalio, ono Cikasowan a nyado' caay kaytini dada' ino kotobokiyan a pala, mahamin namakayni i ci Habayan ci Lilasan ci Apalowan ato Kiko Toyoda ci Amengan ci Alopalan Linahem, taonito i Yosinowan a pala i Mabowakay i ci Kasowan, caay kaw i tiniyayacacay lalaba' ennanay no dipon sa, tatimol tayda i Bonobonongan milimek, matalaw a patayen no Dipon tayda sato i notawan anyado', katokoh ayda sa caayto kataloma' itidatida sato mala o i timolay to kos aosi. hatida to koydaan o Takobowan to ko sakamin no mita. mihinang to ko binawlan (o Takobowan to) namabolaw sato ko baliyalaw a nyado' malaci Kasowan sa, mokilol sato o Takobowan to kyai ko miliyasay to nyado', miliyas sato ko Takobowan taydan no heni i Tamasaydan, icowa kina (Tamasaydan) anyado'an, i tinii (hanakoyama), miki dadihing to boyo' no hanakoyama moaneng yo tayni kotakobowan a nyado' sa, caay kaw o Takobowan ko ngangan no nyado' o (Tamasaydan ato o Panay saydan) ko ngangan no nyado', kao saydan han ko sapawama to ngangan, omal kakaay ko heni malaliwasak paloma' i tida, kakayda sato mala kakilolen no katooday a binawlan a paloma' itida, malimad tayda i Takobowan a hicanaca kyahaw tomitomi'an nengal saca ko Alikakay, i lomalomaan mokidem to lotongay a wawa no binawlan, sasayaway malaocep ko lotongay sa, mahedaw kya sa ko katooday, caay pabalio tonika maala notaw, katood katood ko mahedawaysa, pa balioto ko binawlan, mi awawto to mapalaway a papi adih. adihan noto no mapalaway, sa kasenon sa ko mapaway amililhida toni ongal no lotongay, kyo matineng to amin ko binawlan tina kawawan. nanotawya malingato to ko binawlan a mikilam to papisimawan to adiwawa, saopo hanto no binawlan ko wadiwawa, i tabaliyaya loma' papi simaw hanto no katooday a baba. laki tiyaloma'an. nika katood henaw ko masabana'ay, no pacocoway no wawa i omaomahan, dateng sato ko kelas no nyado', anocaay sa amalimalimad acakita, satoko binawlan amala liholihod, kyo salocod sato ko baloco' no binawlan a malimad. paloma to tongawen mateses ko selal no nyado' makakilim to kabolawan a kakitidaan, sini katepaan sato o kakanamohan nobabalaki a pala, o Takodowan a pala, o Takobowan han nanay sa liolioen lanolanoan, sacacay sananay ama satokos, kakanamohan nobabalaki komahidaay, kyo kasenon sato konyado' malimad tayda, sasayaway nama namoh henay ko binawlan, ahica kyahaw debongan no Alikakay ko nyado' miobi to wawa, malinge to ko binawlan sakyo, lawp hanto no binawlan ko kakitidaan no Alikakay, nano taya bahbah hanto no mapalaway koheni, sisa matatod to mo lakowyt to bayo ta nowaliyan ko Alikakay, salingato to paseneng ko Takobowan nanotawya ko ka lingatowan no Takobowan, i nayi'ay twalo ko mibolibolay sa koni dateng, misa tahatahaw to ko baloco' amisa celiceking, to nyado' no Natalan Lidaw Pokpok paso ci Kasowan, i nayi' ko maliwaliway hamin nen miceking, kyo saopo sato ko i timolay a nyado' pacoay to i Takoboway a nyado', namahida ko kawaw kyo balod sato ko sanbansya, misetset to icelang no selal, mapalong ko selal no sanbansya ami setset to Takobawan, caay pakademec ko san pansya to selal no takobowan, ice icelang ko masakapahay no i Takobowan a selal, wy canacanan ani kasasetset sa, caay henay pakademec to selal no Takobowan ko sanbansya, kanacacay to saan o kamo no babalaki no sanbansya kwniyan a kongko, hinisa o, padeng han ko da'doc no masabolbolay a oway i noayawan no selal sa, pahacacay han pamekmek to oway ko selal, hay sadikoday a selal no tademaw, adih hanto kya masamolmolay a owaysa, masatapiya' kono Takobowan aoway, adih hato koni sanbansya sa mahidahida to caay ka hicahica aca, o sakasaan nina kongko twynoyan sa, o patinakoway toni ka katood no selal no Takobo. moolic to saowac pabotingan dnano ni kasa setsetan aca ko saka sasolaecos no nyado', mahini mademec to kosanbansya sa moconosmaconos konika sasola'cos no itimolay ato Takobowan a nyado', sakamo sato ko namaka sanbansya ay a tomok, hini sato o pabotingan no nyado' sa a olican toway sato mo kamo, matatengil to ko kalaw tomotomok tonika ahican mo olic sananay a kawaw, mamin matatengil ko tomok sa papilobang hanto ko pay nyanyado', sakamo sato kotomok no nyado' i nipilobang, binawlan ano miboting ko lamo no loma' i saowac no haconing sa, amana pi lakowyt toteban nosaowac no haconing, ano molakowyt sa dakep paw no i timolay a nyado' sato papelo kotomok. nikaaolic to saowac mamin sato maaolic sa, ano adiding konipi calap miboting sa, madakep to ko tademaw ita ono Takoboan macekolan to no selal ko mibotingay no nyado' sansanni sa madakep ko tademaw no mita o takobo, sansanni sa pabakin ko tomok a mowala to madakepay, matenes maconosmaconos koni kacaceking no itimolayato tokoboay, matenes masobaat, masobaat to ko nika cacomod no nyado', ato labonoloma', ma basaw mabasaw koni kalaloong no iamisay ato itimola a nyado', matenes sa comodan to no namaka Holingay a Pancah ko nyado' no i timolay, malalamel to ko tademaw no i tidaay a Sakidayama a nyado', masomad twaca konipa awaw to ngangan to Takobo Sakidaya sato i titaan ayda, namakayni ko saka sobatad no nyado'ay a binacadan nomita ato i timolay , katokoh ayda caay kaw Sakidaya kami ,sato ko kamo no itimola a Sakidaya, ahicanaca haw o masodaatay to kita. sasekel sa to pahabay to nyado' mahida macacengang to ko nyado' sa caayto kasaso comod, kyosa sasekel sato pahabay to nyado'ay, o Sakidaya sa taynin to no nyado' i malongayangay konipi boting, i tawya sato kasi poioftelan miboting i Haconing, o nyado' no Takoboan sato, caay piowac mo liwliw paloma to tongawien i nyado', kobetol sato kolangaw no tongaen no takobo, icowacowaay a laloma'an a tayni i nyado' no Takoboan mokilam to laloma'an, caay pakatepa to dacomod no nyado', saliwliwt sa mokilim to panan a micomod, hatida konika kobetol kocebed koliwliw no tongawen a nyado', katokoa i kalpacawan noTakoboan. 1878 a mihcan katokoh i 1878 a mihcan saka lawpes no Tokobowan sa, o tatenga'ay no kanatal ato kanatal anikalpacaw, yo mahka taytayniyay kina holam (Holam) sa, sa demidemiad sa i omaomahan ma lalabalaba', sakamo sato ko babalaki no nyado'ay, o sananay, malalabalaba' i omaomahan caay kalok wyca ko kanen, saan konipi tapal no katooday, mabidang ko sakidaya to mahiniyay a tademaw, ano maydih to kakanen sa macimalok sa kokamo no babalaki, citenes tayni to i lomalomaan mi'pon to nilangecan, ano caay pabelii sa moala to tokowang, patalaw to binacadan no nyado', hida saca o kokong, ahican caay pabeli to nilangecan sa i toheniyan, alaala sato toni pawali ato nipadeng to celedan, wyniyan ko sakalinges no babalaki no nyado', kyo malalihod to ma sasakamo ko selal no nyado'. teban no labi midebong to bontay no holam malinges to ko binawlan tonika hini nohitay, libot sato kokatooday, sisa sabaloco' sato ko kelas nonyado', midebong to hitay no holam, sini laday sato ko tomok to selal sa tolo a bataan, namakayni i Takobowan mo dodoc to bacaywan, tadadisapan no bayo, to motakowal i haconing a saowac, tayda midebong toi Pokpokay a bontay, comod sahenay koselal, kasenon sa mopekpek mopatay to hitay no holal, mamin mo patay o medok sato, ko tatooday ma balotbot mo lalio, mododoc to saowac taloma' i Takobowan, katokoh i nyado'sa inayi' komatinengay tina kawaw twyniyan, tocila sato makakilim to kohitay tonami debongay, hacacay hanto ko paynyanyado' misaliooc, nika inayinayi' ko mihangay tinakawaw, satedetedep samin ko paynyanyado'ay, matenes sa caay to pikilam to namidebongay, sakyai ko babalaki nonyado'ay, tayni i bacaywan pa tawsi, ato canay nida to kabalan sina epahan tokyai telasaca kokamo toyniyan, katinengan twaca kina ziko toyni, mahinay yalo sato ko kabalansa, mitodong midebong to hitay no pazikay, mamin dakepen ko selal noheni, debong hanto nohitay ko nyado' no kaliyawan, natayda ko selal no Takobowa miedap pacoay, nika amademec nima ko hitay no holam, malatosa ko selal no mita mapatay, sima odipay sato nay to kahacica, nika kaykayda hanto no hitay mo lalaba' ko selal no Takobowan, matineng to ko holam tina kawawan, misamaw maw to kohitay amotiyk to Takoboan, todomato a demiad i teban no labi, nengal saca ko hitay a midebong to nyado' no takobo , matengil no misebengay kocolal i nanam, alawaw sato konipi toktok to tatoktokan, la labalaba' sato koselal tayni isacomod no nyado' i cipawkan a panan. toyda a labi salabi sato matatoktok ko selal ato hitay, tahsananal ma lahilah to ko sananal, maadih to konika saopo no kido nohitay i noayawan no panan, maminay towalo ko noayawan ita sa ko hitay, belot sato molalio komo kilolay ahitay hatidato koni kalpacaw i tawya a liyad. tademen no binawlan ko kido mahida cayto ka adiadih ko tayniyay no hitay sa, a tademen toyta kinakido nina hitay sato ko tomok, kyo sademiad sato mocolo' pakelakela' to kido nyahitay, saosi hanto noselal ko mapatayay a hitay sa, makala to tosaay a bataan a kelakela' patayda hato noheni i sacomad no tatademan, (pabalio kita hakya i tida si tolikongay no takoboan) konitadem, mamin motadem ko binawlan sa, ami libasaw kita paliloc mibanaw to namitademay saan, ko selal nika caay pisolol ko tomok to mahini yay a kawaw, matineng ko tomok to kakawaw, o papasokas aca kohitay noholam tayni midebong, sato ko kamo no tomok tatenga' koni pabalio no tomok. sakinatosa anipidebong sakina tosa alipay kya i tebanban to no labi i kakemetan no tademaw, kelaskelas sato masoni i bacaywan mahidahida o si tademaway sato ko selal, sa wanwantanen acamay konipi tengil sato ko selal, tengitengilen noheni sa patomicek sato ohitay sato koheni, belot sato misaicelang mo toktok totatoktokan, beleng sato ko sela namakayda i kakabi'an noheni, hanca o saka tayni no hitay no holam sa, o mami patayaw to Sakidaya ko saosi. nika, ahican aca mamin noselal no Takoboan, mopatay ko heni inayinayi' koliwan, nika aydaay ani pidebong sa, malatosa konipi debong nohitay, o cacay a bontay si pakayni itini i dadadoman no binawlan, i sakol ani kasanyado' ko saosi, itiniyay a nabomsa o dadadoman no nyado' no Takoboan, o cebecebedan kolioliw, kyo caay ka katood ko misebengayno itidaay, kyo amed comodan no bontay, i tidaay anipi debong no holamsa, i nayi' ko icelang no mi sebengay, tadekes sa mo patayi ko misebengay, mapayay twalo ko misebengay saan, kyo a medto mo patay to siloma'ay, tosahenay a lalomaanan ko nipatay sa, makaktengil ko selal toni ongal no tademaw sisa, kasenon sato ma lalabalaba' tayda ko selal, milikeloh milikeloh to ngiha' taydasato sa, makadih hitay no holam mopatay to iloma'ay, kila lawlawp hanto no selal mopatay kya hitay, malekep inaynayi' ko liwan nyahitay. caay pakahemhem ko binawlan mamin sato kyaniyan a liyad ani kalpacaw sa, matenes padeko to baloco' ko binawlan, o sakasaan simapatayay no nyado', kyo tabaki ko tangah no tomok amo hinom to baloco', nika wyni hanto o binawlan sa, caayto pa kahemhem ko binawlan ato selal, to sapililoc (malibadaw) i nanom, sakamo sa ko Tomok sa, amana kabalodoh kobaloco', hemhemhan henay kobaloco' hakya atani henay ko bontay no holam, sato kokamo no tomok tokatooday, mitengil to kamo no tomok, halhal sato ko binawlan, hanca ma bilbil to amin ko baloco' no katooday, malakowyt no ko sakatolo a yolalipayankya, toydaa sananal matabal,i nioto amin ko katooday a bontay, lawp hato ko nyado' no Takobowan, masilac to kohitay i liwliw no Takobowan a nyado'. belat sa to ko lamai namahida lioliowen hanto no bontay ko nyado' no Takobowan, ataciwa henay molakio inayi' to ko lalaci'an, ma edep to amin kopanan no nyado', samohmoh satoamin ko binacadan i labo no nyado', o halhal sananay to tonipi patay nohitay, ko katooday a tademaw, katokoh i siwaay kya ko tokisa, Palamal hato amin kotangah noacin, pasaynin amin i nyado' ko nipiacin noheni, inayi' ko pakalakoytay, noacia i iloc no tongawn, mahetik amin i sasa no tongawen, ciyap dato ko maacakay no papah, kina malikat to ko papah no tongawensa, caay toka lalang ko konika likat no lamal. o sakalawpes no Takobowan kina malikat to ko aowk sa, caayto kalalang kolamal, tatenga' mabangbang to ko lamal, ahican micapi lidalid sato matodoh, moongal to amin ko tatayna no nyado' ato wawa, sapaka lima ademiad, mamin to matodoh koTongawen sa malingato to, mo losalos to toangangan no tongawen, pa dadan to cacolilan nohitay amo dakep to selal no nyado', comod sato ko hitay hamin hanto modakep ko masakapahay atoselal, no nyado' pa sasikesiket hanto ko lima, hacacay hanto ko icelanay henay pacoli a tademaw. inaynayi' to koliwan no sipatelaway henay, tono babalakito ato adiwawa ko liwan. toya inayi' ko tekiteki' no Takobowan nani dakep sato ko icelacelangay no nyado', katokoh toyda alabi tal medomedok, molalio ko binacadan no Tokobowan. sakamo sato ko babalaki no nyado' sa, mahini mamin to dakep ko masakapahay, ato kapah no nyado' sa, acayto kita kasa mohmoh sa i tini mo halhal, tonipipatay amolalio to amin kita sato ko kamo no mosakamoway, ano caaylalio sa amalekep ko binacadan no mita, ahican no mita kya acaay kalawpes ko binacadan no takoboan, sato konika sasakamo no babalaki, nika i daw ko patokilay mosakamo, sakamosaan mahica paloayawen ko wadiwawa palaliw, sato ko pacebohay amo sakamo. palaliw to wadiwawa sapalwan to teloc mamin sato nama tatengil ko babalaki no nyado' sa, malaliholihod to ko labo no loma' to ahican konipa laliw, tatenga' cikatenes i niotaamin ko wadiwawa mapolong, idaw komal kakaay ldaw ko mah cacayay, sibalakiyay sa sabaw to enem ko mihecaan, o sasabaay sa walo ko mihcan, paso tatana ato tatamasa polong hanmin, makala to cacay a lasobo idaw ko pito a bataan idaw ko tosa amin, sakamo hato no babalaki amin kida adiwawa sa, amo hato o sadikoday to kamo maodip, ano inayi'to kamosa i nayi'ay to ko Takobowan, amo tonamosa medok han tatimol amana to pasokas taloma', ano mapatay kamo o inayi'ayto ko takoboan a nyado' hato no katooday a babalaki ko heni, kyo teban nolabi omedok to no heni, nano tawya i naynayi' to maadih kya wadiwawa taloma', sini katengilan sato ko inyado'ay sa, itida i piopiomaan misa nyado' saan koni ka tengilan. kita miliyas to takoboan, sato ko kamo no babalaki no nyado', kyosa sa lomalama' sato mo lalio miliyas tonyado' ko inyado'ay a tademaw, kyo cacay alabi inaynayi' to, ko mo enengay no tademaw i Takoboan, mala liwaliwasak to amin molalio, caay to kaso tinetineng tonika tacowa no laloma'an malawpes to ko Sakidaya nano tawya a labi sa, sakamo sato ko sanbansiy a nyado'an, mamin to mapatay kya takoboan a binacadan sato kokamo,(i naynayi' en to tadema inyado' kyo mahida ko kamo), nadikodan noyda beleng sato kya nay saladay a tademaw mal alaalaw mo kiloma' tonaloma'an notakodoan, nanotawya salingatowan, o hotawtoy amin ko moenengay i Takoboan a pala. paso lomaloma'hanto mi kiloma', ko kakitidaan no mita otakoboan, nakina laliwantohaw caayto ka polo' komi cebohay moeneng to loma', ahican henay a taloma' moeneng, sa kakonidanida sato mi kilam, to a enengan i omaomahan ko binawlan. mihinang i omaomahan jmahida kitidaan to notaw ko nyado' no takoboan, inayi' to ko loma' kakitidaan moeneng sa, itidatida sato mihinang i omaomahan, matenes katoodkatood ko taloma'ay, no namihinang i cowacowa, makatengil tonika idaw konika saopo nobinawlan, taydatayda sato micapi to katooday, kyo katoodkatood konika saopo no binawlan, matenes saoposaopo sato komasa nyadoay, i tidatida sato i pihinangan a pala patideng to kakilidongan moenge, matenes pakatosa amihecan nami lalio mihinang, mananam to mo eneng itidatida sato paloma' cayto pi liyaliyas laenel sato moeneng. manaenel moeneng i nihinangan a hicanaca amiales ko nipiliyas to nyado' no odip (ozip), nani pihinandan miliyas toloma' mi laliow to nyado', tosa henay a mihcan a law mananam moeneng ipihinangan, sadikoday kaykayda sato manaenel moeneng ini hinangan, sa nyado' sato inikasaopowan a pala, laliwaliwasak sato ko nyado' no Takobowan, oma lawlawpes say a nyado' sa, awo Takoboan ato ciBalbalan, tacowan ha kya noheni mihinang inayi' ko makaadihay, tina tosaay ana anyado'an, makatokoh ayda inaynayi' matengil, no katooday koni pacela nnina nyado', o Sakol komaydih taloma'i tada nyado' sa ahican naca, o nikitidaan makiayaw to notaw ko loma'ahina henay taloma', sakyo itidatida sato moeneng ini hinangan , katokoh i nika palidan nonanom ko nyado' katokoh ayda, oci Pawkan anyado'sa taydannoheni ililis no haconing a sawac, matalaw amo lakowyt to saowac, abakepen no itimolay a nyado',sa kyo i tidatida sato moeneng koheni icipawkan, ahicanaca katokoh i kadiponan sa, matalaw a alan no Dipon ko masakapahay a tademaw, no loma'amalakoli no dipon, kyo miliyas aca to naenengan tatimol, ayda maadihay itasa o Maibol o Kaloloan, mawas was kodoma i Kalotongan ato ci Lakayan ci Habayan. ono sakol hato matalaw a lingalohan nohitay no holam, mebok sa mo do doc to lilis no bayo tatimol, o sabaatay makatokoh i tolik (no Tayto ani kowanan), malaliwaliwasak i tida idoodootay inayi'ay ko moenengay apala, o domasa i sinko mahidato i coecoedan no nydo' notawo, laklak sa i sawali a nyanyado'an, ano maletep iso nieneng no binacanan nomita, inotawan a nyado' i coecoedan moeneng sa, talalosa' kiso malalom makadih, maadiadih ako koni kaodip noheni talalosa' kita makadih, ada inayi' toamin kyani katepaan ako o wawatoamin ko iaway, maliyoh to tokakaw san noodip, sakadihiyan sa ko wawa no Sakidaya inotawan a nyado'. o itimolay hananay a nyado' o itimolay a nyado' hananay, i kasomamadan caay kaw Pangcah caay kaw Cikasoan, o tadawawa no Sakidaya koheni, a hicanaca tada matabal miliyas to tada nyado' no Sakidaya koheni, ma lawylaw aca tono namaka timolay a kamo (Amis), kyo milhidahida to mosakamo koheni, katokoh ayda caayto kasomad, hidahida sa nanay toway makatokohayda, sakamo satoway o pangcah kami sa kokamo i titaan, malcaday to kitasa ko kamo, kyamahida ko kamo a saca komitapalay, makatokoh ayda sa caay kaw Sakidaya kami sato mosakamo i tawan. nika katood henay ko mosakamoway to o Sakidaya kami sananay no baba laki noheni, nika o adiwawa maliyoh to koheni to kakawsan, ano pasobana'n to nobabalaki nano a didingkaw, komatineng to tokakawsan noheni, hanca mahini ko peton no binacadan nomita, nika amana ka pawan o malecaday ko kakawsan nimita. o ngangan no Cikasoan no caay kahida o kamo no babalakisa, namakayni i Baliyalaw ko sayaway no heni, o sayaway mi liyas i Palidaw a nyado', tayda i Baliyalaw a pala, maala no nanom ko aenengan no nyado', mahamin ma palid kyo malimad tayni i Cikasoan, o sayaway a ngangan sa caay kaw Cikasoan, yo mahka taytayda ko binacadan noheni sa, o kasokasoyan ko liwliw no papaloma'an, o kasoy amin ko liwliw kyosa lihalay amo todoh to kasoy, tayda i notawan a nyado' koheni midangsa, sipa kongko niheni ko mahiniyay a kawaw, matineng to amin koi cowacowaay a tademaw, kyo makadih tona makaydaay i sikasoyay a tademaw sa, mo todo' to mosakamo to heniyan, (yah inio to haw ko nama ci akasoyay) sato amin ko sanbasya mosakamo, matenesmatenes sa kakayda hanto to Cikasoan, ta dikodikod tosa Cikasoan hanto, konipi awaw to i tidaay a nyado'. o tademaw no Sakidaya i tawya boliya se nanay no hitay no Holam ko Takobowan sa, ano polongen ko namakay Takobowan a tademaw sa, makala to tokya to (waloway a malebot) kya, ko i tawyaay a tademaw no Takobowan a Sakidaya, ano pakaynin mosaosi ino sakolan a anydo' ko tademaw sa,makala to (tosaay a malebot idaw ko pito a lasobo =1700=) ko tademaw no sakol i kadiponan, ano pakaynin i koni saosi, tono i timolay a nyado' sa, 2700x3=16.100 hatini ko tademaw no itimolay, papolonge to nama Takobowan sa , +8.000 =24.000 hatida to kya ko tademaw itawya, ayda i cowa to amin kina tademaw no sakidaya, 1. sa acawa to loeak ato holam sa, malanotaw to ko saosi, saka, 2. satosa mabolaw tayda ino amiamisan (Pangpangcah) a nyado', hidahida sato malapangcah. o saka 3. satosa taydaay i Taypak paso ta sa'tipay a nyanyado'an, omahiniyay a tademaw caay twamin kataloma' i Sakidaya, pay mihmihcan mawada' ko tademaw no Sakidaya sa, pasoson katood henay ko caayyay panaangan, makatokohayda tada hatini tokyai ko tademaw caayto pakaala to cacay a malebot. hatida to kyai koni pisolit, to sakay tini i no kakaw san ato sakay no laylayan a kakawaw. malalitin to ihekaay ato zomaay a natinengan nasolitan ni Nowatan O Komod, 2019.</FORM>
    </S>
</TEXT>