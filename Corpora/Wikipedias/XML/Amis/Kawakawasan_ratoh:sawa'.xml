<?xml version="1.0" ?>
<TEXT id="Wiki_Amis_Kawakawasan_ratoh:sawa'" xml:lang="pwn" source="Paiwan Wikipedia, article: Kawakawasan_ratoh:sawa'" copyright="CC BY-SA" citation="Kawakawasan_ratoh:sawa'. (2024, November 18). In Wikipedia [Paiwan]. https://pwn.wikipedia.org/wiki/Kawakawasan_ratoh:sawa'" BibTeX_citation="@misc{Wiki_pwn_Kawakawasan_ratoh:sawa', title = Kawakawasan_ratoh:sawa', year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/Kawakawasan_ratoh:sawa'} }">
    <S id="0">
        <FORM> Sawa' Maala no Piyuma ci Sawa' Iyaiyaan ci Sawa' o wawa ni Pongo, sa ci kaka saan irray ci Angah Alimolo. Namaomahay ci Pongo itira inapanayan hananay a pala, ci sawa' saan i talo'an to a moko, so'elinay ira ko palafangay a Piyuma, taynian i Tafalong, ci Pongo sato mihilam to wawa nira i talo'an, awaway ci Sawa', so'elinay helap han to ko taliyok no talo'an away ci sawa', matiya sato, &quot; o maan konini nasaripa'an, o narakatan no tamdaw, tadamaanay a naripa'an &quot; sa ko faloco' sato ci ina nira ci Pongo, &quot;caay ko maalaay no Piyuma ko wawa ako&quot; sato ko pisafaloco' nira a minokay. So'elinay tangasa sato i loma' &quot; matini mama ina ko nika away ni Sawa' i talo'an, safaloco' sato kako i, aw o Piyuma kira ko mialaay ci Sawa'an, matinitini sato ko nipisafaloco' nomako kira mama&quot; sato ko sowal ni Pongo i ci mamaan aci inaan nira. Ci kaka ni Sawa' ci Angah Alimolo, &quot; naw imatini yo ala han no Piyuma ko safa nomako, a kilimen to nomako ko safa nomako itira i Piyuma&quot; sato ko sowal ni Angah Alimolo. So'elinay misaromi'ami'ad a misateked (misaliway) ci Angah Alimolo. so'elinay a ma'edeng to koya romi'ad i, &quot;a dahemaw ko tireng nomako a mafekac(comikay)&quot; sato ci Angah Alimolo, I Raranges pala ci Ma'awid mipadang miala ci Sawa'an So'elinay o lowad to ni Angah Alimolo a mikilim to safa nira ci Sawa'an. So'elinay cafer saan ci Angah Alimolo ikaitiraan no Raranges pala. Sowal sato ci Angah Alimolo i ci Ma'awidan i, &quot; matiniay kini, maala no Piyuma ko safa nomako, o mikilimay kako a taynian&quot; sato ko sowal ni Angah Alimolo i ci Ma'awidan, ci Ma'awid sato &quot; hai saw, a mafolod kita haw a mikilim to safa nomiso itira i Piyuma&quot; sato ko sowal ni Ma'awid i ci Angahan Alimolo, so'elinay o lowad to nangra a tatosa a tayra i Piyuma. Tangasa to i Piyuma, sanga'sanga'an tono kawas i, tangsol a matepa nangra ko matiyaay ci Sawa'an a wawa, sowal sato ci Angah Alimolo &quot;cima kiso&quot; han to nira a mitengil, kiyaan sato ci Sawa' cecay i loma' sowal sato ci Sawa' i,&quot;ci fayifayi kako&quot; sato kiyaan a sowal ni Sawa', ci kaka sato niira ci Angah Alimolo i: &quot; ca caay ka ci fayifayi kiso, o safa ako kiso ci Sawa' &quot; han to ni kaka niira, sowal sato ci Sawa' &quot; o sowal ni mama aci ina i,naitafalongay a tamdaw kiso saan ko sowal i takowan hakini, o so'elinay kiraan a sowal, hakira saca kako a misafaloco'&quot;, ci Angah Alimolo sato i,&quot; o so'elinay ko nika o Tafalong kiso, o tada safa nomako kiso ci Sawa' ko ngangan nomiso&quot; han to ni kaka niira a somowal, &quot;anohacowa kamo a ilisin ko Piyuma&quot; han to ni kaka niira,sowal sato ci Sawa' &quot; a i cangladan no folad ko sakailisin noniyam kira&quot; saan ko sowal ni Sawa'. kiyaan a sowal ni Sawa', ci Angah Alimolo sato i,&quot;a itiya kami a taynian a mialal i tisoan haw, o demak sato nomiso haw i,aminen nomiso ko safohekad a mica'edong haw, tatodong ko likoda no kapah a patakid kiso haw&quot; han to ni kaka niira ci Sawa', ci Sawa' sato &quot;hai a matira kira ko demak nomako&quot; sato ci Sawa'. Midakaw i teloc no fitonay ci Ma'awid So'elinay canglal to ko folad, &quot;iyaan a sowal nomita to sapiala to safa nomako i Piyuma, palowad kita anini&quot; han to ni Angah Alimolo ci Ma'awid, so'elinay o folod(malahakelong) to niira a tatosa, tangsa i Piyuma o piliyawan ko cidal, madakaw to ci Ma'awid i teloteloc no fitonay, ci Angah Alimolo sato milimek i tapangan no fitonay, ci Ma'awid samatiya sato o maan ko nikakahengan no fodoy(riko') satowictowic sato, tangasangasa sato i sasera kiya mipakafitan a cacoy. So'elinay o kapah sato no Piyuma pakokawas ci Ma'awidan &quot; o kapahay ko kawas nomita a niyaro' madakaw to ko Malataw i teloc no fitonay, o makalahay to a nitala to likoda nomita a kapah&quot; sato cangra a misafaloco'. So'elinay tatodong to ko likoda patakid to ci Sawa', itiya to a cefis han to ni Ma'awid ci Sawa' a miala, o kapah sato no Piyuma &quot; maala no Malataw ci Sawa' nomita kini&quot; sato, mongaw(faheka) sato kiyaan a finawlan. Nasaan i, ma'araw to no Piyuma ko nikacifodoy ni Ma'awid, &quot; ira malataw ko mialaay ci Sawa'an saca kita, hilam han i,ci Ma'awid kini hewa, a patayen nomita ci Ma'awid &quot; sato ko Piyuma. mingayaw to Raranges ko Piyuma Tayraan to i niyaro' no Raranges ko kapah no Piyuma a mingayaw, so'elinay ala saan ko kapah no Piyuma, cecay ko tafad niira to tamdaw no Raranges, so'elinay safaloco' sato ci Ma'awid &quot; naw tayni saan a mingayaw ko kapah no Piyuma, a mico'ay kako a mingayaw i Piyuma&quot; sato ci Ma'awid, tosa ko nira a tafad, o Piyuma sato &quot; ano tosa ko ni Ma'awid a nipipatay to tamdaw nomita a niyaro' a tolo ko nomita a nipipatay to tamdaw no Raranges &quot;, so'elinay lowad sato a mingayaw i,tolo ko nira a tafad. &quot; matini i, tolo ko nira a nipatayan no niyaro' i, a'enem ko nomako a nipipatay to tamdaw no namo o Piyuma&quot; sato ci Ma'awid. So'elinay lowad sato a mingaw i,a'enem ko tafad ni Ma'awid to tamdaw no Piyuma, &quot;matini i,napakacowa ci Ma'awid a micomod i niyaro' ta itira i tatodong no niyaro ko nipipatay ci Ma'awaidan, a helapen nomita ko pakayraan ni Ma'awid a micomod i niyaro&quot; sato ko Piyuma. So'elinay kilim sato to pakayraan ni Ma'awaid i,pakateloteloc no 'icep a palaracaracar, tanoremes sato ko 'ice'icepan, &quot; ira napakayni ci Ma'awid han i,a itini a pafafiketen no mita ko pana' i tapangan no 'icep&quot; sato ko Piyuma, so'elinay &quot; mitiyola to kako a mingayaw&quot; sato ci Ma'awid tahafikod to ci Ma'awid to pana' no Piyuma o patay to niira. &quot;Mapatay to ci Ma'awid o mipatayay to tamdaw no niyaro' a cima haca ko mamiso'ayaw a milood titanan,away to, a tekopen nomita ko tamdaw no Raranges i &quot; sato ko Piyuma. Iyaan sato o komod no Raranges milekal to kapah &quot; ano tayni ko Piyuma i,mato cowa katalaw to patay han no mita a panengneng, orasaka, pakafiten nomita ko saripa' i saripata a talod to cowa ka ngiyangi ko tatirengan&quot; sato ko nikasasowasowal niyaan o Rararnges, so'elinay a ira to ko Piyuam a tayni, mingayaw sato i,pasiket to a ma'emin to wa'ay i saripata', so'elinay ira to ko Piyuma, iyaan sato a kapah no Raranges i, maanen haca a milaliw ko mifalodan ko wa'ay i saripata', so'elinay ira a ha'emin han to no kapah no Piyuma kiyaan a Raranges a mipatay. Matira ko demak. Milood to Tafalong ko Piyuma &quot; Mapatay to ko Raranges,a milood to kita to Tafalong&quot; sato ko Piyuma , so'elinay o lowad to niira a pasa'amis, tangasa i Taolayan, malalitemoh aci Faniw Niwac aci Naodok Koring, sowal sato ca Faniw Niwac aci Naodok Koring, &quot; mimaanay kamo&quot; han to niira kiyaan a kapah no Piyuma, &quot;o matiniay kini wa mingayaw kami a tala Tafalong, sanay kira ko faloco' noniyam ta taynian&quot; sowal sato ca Faniw Niwac aci Naodok Koring &quot; hai haw, o mamimingaw kamo to Tafalong haw&quot; sato kinian a sowal na Faniw Niwac aci Naodok Koring. Ca Faniw Niwac sato aci Naodok Koring i,&quot;aka hen, kasa'sa hen itini, imatini milood kita to Tafalong saca kamo, tadamaanay ko kaharakat no kapah no Tafalong, malecafi' a hen kita itini i Taolayan, ano macafi' niyam kamo i, a madawa no Tafalong kamo kira, ano pakacafi' kamo i tamiyanan i,a ma'edeng kamo kira a milood to Tafalong&quot;. So'elinay lacafi' sato malecad ko fekac(cikay) nangra, sowal sato ci Faniw Niwac aci Naodok Koring i,&quot;matini o harakatay kamo haw i,ma'edeng kamo kira a misi'ayaw to Tafalong&quot; sato kiyaan a sowal na Faniw Niwac aci Naodok Koring. Matira kina demak. Naw fo'oten itini ko Piyuma a malacafi', helap han kiyaan a faloco' na Faniw Niwac aci Naodok Koring i,pakilasolay ci Tioc ato Malongoc ato Lakowa' a selal paco'or to 'aol, matira ko demak. So'elinay a maherek to a paco'or, ca FaniwNiwac aci Naodok Koring i,comikay to a pasi'amis tangasa i sa'amisan nona Taolayan,pasa'sa' hen itira, sowal sato ci Faniw Niwac aci Naodok Koring to lakowa' a selal, &quot; ka cirengot(cipengec) kamo to kowa' haw, demak sato no namo i,a comikay kamo nani'amis wa wa wa sa a milekal&quot; han to na Faniw Niwac aci Naodok Koring. So'elinay fahal o nikatapol no lakowa' selal nani'amis a milekal, ca Faniw Niwac aci Naodok Koring &quot;ini to ko Tafalong a militemohay titanan a milood &quot; han to na Faniw Niwac aci Naodok Koring kiyaan a Piyuma, 'efer'efer han to ni Faniw Niwac aci Naodok Koring kiyaan a co'or, Piyuma sato caay ka paka'efer tiyaan co'or a folo' ma'emin macocok a matekop a mapatay a tahaco'or, matiraay ko demak kira a lalood no piyuma. Malatao ko Piyuma ato Tafalong O Tafalong sato to nikasaan na Faniw Niwac aci Naodok Koring, hilam han &quot;o sanay ko nipidipot no tamdaw no Kiwit i titaanan, ano caay hanen na Faniw Niwac aci Naodok Koring, moraraw ko nikatekop nomita o Tafalong&quot; sato ko faloco' no tamdaw no Tafalong, sowal sato:&quot;malikakaay to kita o Tafalong ato Kiwit&quot; saan ko sowal no mato'asay no Tafalong . Saan i, tadamaan to ko kapah no Piyuma &quot; a milood ho kita to Tafalong&quot; sato i,so'elinay aro' saan i sa'etipan no niyaro' no Tafalong, milimek to ma'edengay a takecen no a'enemay a tamdaw a kilang, saheto sato a milimek a mikowang(misongarad) to kinapinapina, so'elinay o Tafalong sato i, caay ka sadasadak to tolo a romi'ad, misafaloco' hen to sapilood a likakawa, so'elinay (ha to cimapatayay ko Tafalong away aca).awa ko cecacecay ko mapatayay a tamdaw no Tafalong. Midemak sato ko kakita'an to lalood &quot;pa'efer han ko kohecalay a 'ayam i 'adawang, fangcal ko nika'er no 'ayam a pasitimol, a ma'edeng a pakadawa kita kira to Piyuma&quot; sato ko sowal no kakita'an. So'elinay o lood to a misi'ayaw to Piyuma, ci Pahafoka' sato i,pasadak han to nira ko faho a lipa, so'elinay matiya o mafaliyosay ko fali ato 'orad, matira ko demak, Piyuma sato matakol to ato metalaw to Tafalong a milood, feleng sato a milaliw a pasitimol, tooren tono Tafalong a tangsa Ci'okakay. Matiya sato o maan ko ka'aloman(kasorikiran) no mapatayay no Piyuma i lilis no lalan , matira kira haw awaay to ko sasowalen, toa sasotao sato to Piyuma, matiraay kira ko laloodan no Piyuma ato Tafalong, saan ko sowal no mato'asay. Pacefaday Tilid </FORM>
    </S>
</TEXT>
