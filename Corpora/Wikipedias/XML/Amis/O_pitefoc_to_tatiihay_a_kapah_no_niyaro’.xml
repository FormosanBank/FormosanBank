<?xml version="1.0" ?>
<TEXT id="Wiki_Amis_O_pitefoc_to_tatiihay_a_kapah_no_niyaroâ€™" xml:lang="pwn" source="" copyright="" citation="" BibTeX_citation="">
    <S id="0">
        <FORM> O pitefoc to tatiihay a kapah no niyaro'. Ira ko cecay ci Osaphananay a mato'asay, o madaponohay, mapahaw aca cingra, tatosa to cangra to wawa no wawa nira a misaparod, osi sailohay to pala cangra. Itiya ho, tatodong no piilohan no mihecaan, lomaoc to ko kapah noya niyaro' sowal sa koya kapah no niyaro', &quot;Ailohen no mita kiraan a sailo nora mato'asay.&quot; So'elinay, sowal han to no kapah koya a mato'asay, &quot;Caay a kapah, aka paci'ci a cilowad kamo, tapal han i matini, masamanay ko pitapal namo to parod no niyam? A o maan koya a ilohan ko 'a'adopen a matini ko parod?&quot; han to niya a mato'asay. Oya sato a kapah, &quot;Caay ina,&quot; sa a misatiyotiyol, caay to ka demec ko sowal noya a kapah. Oya sa a mato'asay, &quot;Ano matira aca, haen han aca ha kapah,&quot; saan koya mato'asay. Nanoya, sowal sa koya a kapah, &quot;Hai, ha ina, a o tala to no miso to taha loma' niyam o kapah haw.&quot; saan. O lowad to noya kapah a mi'iloh toya a sailoh, sa ci tama' saan koya kapah, macacamol to kararayan (malonem) ato ngafol ato fafoy ko pinaro noya sailoh. Mapaherek sato ko piiloh, o pataloma' ko kapah to tama', patayra i ci sailohay koya kapah to tangal, &quot;Taynien ina ko patelian to tangal no tama' no niyam o kapah,&quot; sa ko sowal. So'elinay, o patada noya mato'asay to fasolan i potal. Orasaka. Tepotepo sa a tengilen no mato'asay, matomatomesay to ko fasolan a safaloco'en noya mato'asay. O laliw to noya kapah, &quot;Hatini a ina,&quot; sa k sowal noya kapah. Nirikoran noya a kapah, &quot;Hinam to koya tangal, hacowaay ko adihay hatini?&quot; sato koya mato'asaykoya wawa. sowal sato koya wawa, &quot;Cecayay kira ina, o tangal haca no mangcel,&quot; hanaw saan koya mato'asay. So'elinay, o sahetoan o mipaterasan a tangal no mangcel. Mararom koya mato'asay, &quot;O maan ko haenen misakemot to pakoyocay fafahiyan, caay pipatangic kako toya ilohen ko pala ako na cima ko sanay, pafeli sa to tama', o maponi'ay haca a tangal no mangcel,&quot; sato ko faloco' noya mato'asay. Nanoya, misateked to cingra mifetik to mato'asaynira ato kawas ato kakarayan ato sera, sa:an, mararid to kokedal no niyaro' to tolo a folad, caay ka 'orad. Makedal to ko 'alo, awaay to ko nanom no tefon, polong no pinaloma mafadi' to ma'emin. nikawrira, o nia mato'asay a nanom, marasras i kofaw masiyasi'. O polong no niyaro, mafana' to nian a demak i, pacekok mapolong. Sowal sa: &quot;O polong no niyaro' i, mamapatay to kaso'awan to nanom, nawiro dengan o no miso ko cinanomay?&quot; nanoya o finawlan no niyaro' lomaoc i potal no mato'asay, palalikelikel to fokeloh kamaro'an ko mato'asay ato wawa to kamaro'an no kapah. Itiya i, paini to sowal koya mato'asay: &quot;Tengil han kapah ko sowal no mako.&quot; Pado'edo sa a pasowal, &quot;Kopikopi cacokos, hatiniay ha kapah, ano mangic aca kamo to nananomen,&quot; sato ko sowal noya mato'asay. Nanoya kereng sato ko kakarayan a ma'orad itiya, sakalamkam sa ko kapah to sapikilidongan matalaw to 'orad, liyasaw nasa to ni'aroan a fokeloh, mikafit i para' ko fokeloh, caay pakalowad ko kapah. Masalafii ko kerong no 'orad tangasa saka tosa romi'ad, oya kapah mapali'etec ko tatirengan tangasa saka tosa romi'ad. Toterep koya 'orad, ocoren no mato'asay ko wawa &quot;Nengnengen koya papotayay kapah, masamanay to cangra,&quot; paco'of sa ko wawa, &quot;caay ka dademak cangra, lo'etim ko filfil, langdaw ko mata.&quot; Han no wawa paca'of. Itiya i, masadak koya mato'asay, mipacakat to takid pasikakarayan to to'as, maherek midemak to pipacakat noya mato'asay, nanoyaayaan sato a tomerep to koya 'orad. Wangawang sa ko kamay noya mato'asay itiya, kalomowad to kamo o sanay ningra, oya sa a kapah, manga'ay to a dademak, lomowad sato koya kapah. Paini ko mato'asay i kapah to sasowalen &quot;Kapahaw, o sapi haen ako i tamowanan i, masamaan ko harateng namo, ano caay pisamsam kamo i takowanan i, caay ka matini kamo anini.&quot; Paini ko mato'asay i kapah to sasowalen &quot;Kapahaw, o sapi haen ako i tamowanan i, masamaan ko harateng namo, ano caay pisamsam kamo i takowanan i, caay ka matini kamo anini, aka to paliyaw to matiniay tatiihan a demak.&quot; Mangodo to koya kapah i ka'ayaw no mato'asay. Nanoyaan, awaay to ko misamsamay to pakoyocay ko 'orip i niyaro' to tamdaw, na itiya a tahanini. Pakimaday ci Namoh Rata. Miliyaway mitilid to no 'Amis, ci Masao Nikar.</FORM>
    </S>
</TEXT>
