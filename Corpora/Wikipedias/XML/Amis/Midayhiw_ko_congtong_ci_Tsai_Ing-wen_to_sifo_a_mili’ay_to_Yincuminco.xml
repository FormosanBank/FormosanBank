<?xml version="1.0" ?>
<TEXT id="Wiki_Amis_Midayhiw_ko_congtong_ci_Tsai_Ing-wen_to_sifo_a_miliâ€™ay_to_Yincuminco" xml:lang="pwn" source="" copyright="" citation="" BibTeX_citation="">
    <S id="0">
        <FORM> Midayhiw ko congtong ci Tsai Ing wen to sifo a mili'ay to Yincuminco. Conghoa minko 105 miheca 8 folad 1 romi'ad. ( 105 08 01 ) Anini romi'ad, midayhiw ko congtong ci Tsai Ing wen to sifo a mili'ay to Yincuminco. ( (1) .) Anini romi'ad, 'ayaw no lahok 9:30 ko toki, itira i ka'ayaw fawahan no congtongfo mi'ang'ang mipa'edaw, o todong no kasafinacadan a nga'ayay pikihatiya, itiya, mitodoh to 'asisiw no lamelo, todong pitahidang to cikawasay no yincuminco a mikihataya; nanoya itira i fawahan mihamham to kasafinacadan micomod i laloma' no congtongfo. Itiya i kalomaocan midemak a mili'ay pipa'edaw, satapang o no Punun finacadan ko pipa'edaw a mipalemed, o samato'asay ci Ho Cin niang fai ko mifetiray to 'epah, todong sakafana' to congtongfo, mipasikawas a milongoc to sakalaheci no nia pidemak; padoedo o kasasiromaroma no pitooran a citodongay a malacecay a mitolon, nanay o Tapang a Kawas ato kawakawas mapolong mipawacay to nia romi'ad no likisi. Maherek a mipalemed, itiya a misitapang ko congtong papelo to sapili'ay: I 'ayaw no 22 no mihecaan anini a romi'ad, o kimpo no mita mapatongal i rikec a &quot;Sanpaw&quot; saan ko pifalic a pangangan to &quot;Yincumin&quot; sanay to i. O nia tadangangan, caay ka dengan o pipalasawad a cecay to hatiniay a lafin to palawacoay (sepenay) a pipangangan, o pipahapinang koni to &quot;o nao tawki &quot; no Taywan ko yincuminco o sanay koni. O nian ko parana'an a tomirong saka, anini sa, o tatala'ayaw ho kita a mi'awas ko rakat. Midayhiw kako to sifo, pasayni i finawlan no yincuminco, oya talolongay a piliyok no faloco'. Orasaka, saki nai 'ayaw no 400 no mihecaan tahanini, mafades kamo to masawili'ay a pipadek, o nian saka midayhiw kako to sifo, mili'ay i tamowanan. Paso'elin kako, tangasa anini, toni liyok no ka'oripan no mita, ira ho ko mimaan li'ayren cangra o sanay. Pakayni to nian saka, o sakapidayhiw ako to sifo a mili'ay anini. Nai tiya:ay ho a masamaamaanay a makakinihay o hahatiratira aca sanay, ano eca, iti:yaay a safades to romaroma a finacadan i, o heci no kacomahad no tamdamdaw ko nian sanay ko nengneng, o nian ko saka tomireng no mita itini anini, o sapicowat a mafalic ato sapiliyocaw to harateng ko nian. Pakaynien ako i rahodayay a sowal, pahapinang o maan ko pili'ay to yincuminco a lalengatan. O nia sera no Taywan, i 'ayaw no 400 mihecaan o iraay to ko maro'ay itini. Nao niyah saan ko saka'orip, ono niyah a sowal ko sakasowal, niyah a ponka, niyah ko pipanangan, ato ka'oripan a sofal. Doedo sa, caay ko nihaian nangra i, fahal sa lonok sa ira ko romaay finacadan a tayni. Nengnengen ko kacowat no likisi, oya ikoray tayni a tamdaw, caira to ko milinganganay to maamaan no itiniay a tamdaw. Orasasaka malafel cangra itini i kananaman nangra a sera, mala o caayay to ko citodongay, malaplap patayra i lawaca a co'ed ko ka'oripan. O sakatadamaan no cecay a finacadan, o mipatirengay i fafaed no kapadesan no finacadan. Ano saan i o caayay ka tatodong o cimo'ecelay a kitakit kita ahan, dengan o nika eca pisinting kita o caayay ko mo'ecelay a kitakit sano saan i, o papasadaken a mihapinang ko nia likisi, pasowalen kina so'elinay nira. Nanoya i, kao so'elinay ko faloco' no sifo to nia 'ayaway a tatiihay demak, orasaka o nianan ko sakatomireng ako itini anini. Ira ko cecay a tilid &quot;Taywan tong se (Nirakatan a likisi i Taywan)&quot;. O pipa'ayaw a sowal ira ko cecay a tosir masowal itira: &quot;Nao awaayay ho ko likisi no Taywan. O Holan ko sa'ayaway, do'edo ci Cen a demak, o Mancin ko nicafaray.&quot; saan. Ono Payrang a pakayraan a mihirateng ko nian. O yincuminco, i 'ayaw to pina:ay to a patek i, o maro'ay to itini to nia sera, iraay to ko kadofahay a ponka ato taneng, mirayray to i kasato'asaan. Nikawrira, dengan oya micingcingay a finacadan ko matiliday a likisi ko iraay matini. Orasaka, o nian ko pidayhiw ako to sifo a mili'ay to yincuminco. O naitiay i Holan ato ni Cen cen kong a pikowan ko mihadefekay ato misakelotay to kicay no Tangafolan a finacadan, no Mancin a to'ek ikaka ko kasasiwtoc ato piepec naira, ono Dipong a pikowan maledef micomod i nisawacoay a halaka, tangasa i ikor no kalalood o Conghoa minko a sifo ko midemakay to pisa tokotokosay dafdafay a halaka. Tona 400 mihecaan i, oya tayniay i Taywan a micingcingay ko pikowan i, pakaynien naira i sapifolaw ko sapilowid, mi'afas to sera, mapakinali ko pikakari'ang to iraay salongoc no yincuminco. Orasaka, o nian ko pidayhiw ako to sifo a mili'ay to yincuminco. O midotocay to lecok no to'asan ko niyaro' no yincuminco, pakayni i nilecokan a taneng ko sapiraroyaroy to kinaira no tataparan. Nikawrira, patireng ko kitakit to no aniniay a sakowan i, ono niyah a pakayraan, no niyah a salongoc i malasawaday to. Mapeleng to ko lecok no sakapotan, no finacadan a salongoc caay to ka haydaen. Orasaka, o nian ko pidayhiw ako to sifo a mili'ay to yincuminco. O iraay ho ko no ina a sowal ko yincuminco, naitiya pikowan no Dipong a pakihamon ato palahongtian a finawlan a halaka, ato ikoray no 1945 mihecaan i, milalang to ko sifo a pasowal to no niyah finacadan a sowal, o sakamatini a pakinali to malasawad ko sowal no yincuminco. Mangalef ko no Tangafolan a finacadan o lasawad awaayto. O kasa rayray no sifo, saki lecok a ponka no yincuminco caay ka sarocod to sapidamakaw. Orasaka, o nian ko pidayhiw ako to sifo a mili'ay to yincuminco. Toya a mihecaan, o kafokilan no Tao a finacadan, lonok sa patelien no sifo itira i Lanyu ko heneng a 'afadeng. O itiraay i Lanyu a Tao finacadan makari'ang to no Heneng 'afadeng. Orasaka, o nian ko pidayhiw ako to sifo a mili'ay to yincuminco. Na o papotalay tamdaw ko tayniay micomod i Taywan itiya i, o maro'ay i dafdaf a Tangafolan finacadan sa'ayaway caira pakalitemoh to nian. Kasarayray a mikowanay o pipalasawad to tekedan ato finacadan a kacingangan. Orasaka, o nian ko pidayhiw ako to sifo a mili'ay to yincuminco. Na mafalic a malakapolongan to itiya i, paca'of ko sifo to nisalongocan onto no yincuminco itiya. Mihayda ko sifo to dademaken, ira to ko misa'icelan a demak itiya. Anini sa, ira to ko macakatay saka tala'ayaw a Tatapangan rikec no Yincuminco a finacadan , nikawrira, o nia rikec, caay ka safaloco' no citidongay sifo malenak ko kamga'ayan. Caay ka kalamkam ko pidemak, caay kaledef i niyaro', caay ka songila' ko pidemak. Orasaka, o nian ko pidayhiw ako to sifo a mili'ay to yincuminco. O Taywan kasasowal han o &quot;Kasiramaroma ponka&quot; ko syakay nahan. Nikawrira, tangasa anini, sakisomelet, sakikiwiko, saki'orip a kicay, sapikihatiya to sici sanay a adihayay kasairaira no patosokan i, oya: to makakinih to no caayay ko yincuminco. Nanoya, miepecay hirateng to yincuminco, mangalef ko nisawacoay a nengneng, caay ka lasawad. O nika eca ka'edeng ko nidemakan no sifo, orasaka maawid no yincuminco ko awaayay mataneng no roma a finacadan, oya kasemseman ato kapadesan. Orasaka, o nian ko pidayhiw ako to sifo a mili'ay to yincuminco. O nika caay ka'edeng niyam a misa'icel, mangalef i kasarekarekad no to'ek, caay ka takop a mali'ayaw ko nengneng a caay pisa'icel kami, saka ira ko roray i tatirengan namo a kahacecay, tangasa sa tahanini ko karoray. So'elinay to, o kakangodoan ko nika tadancaay. O sapili'ay anini i, talacowa halafin to ko nikataloc, nikawrira o pisatapang ko nian. Awaay ko pidahekat ako to nia sepatay so'ot (400) a mihecaan toya kafadesan a madoka' no yincuminco, pakayni to nia cecayay a sasowalen, cecayay a pili'ay a sowal to pili'ay nanoya sa a malasawad. Nikawrira, midehekatay kako to faloco', aniniay a pili'ay, o nano salaloma'an no nia kitakit a polong ko pisatapang pasayra i kalali'ayan. Pakaynien ako i nano taneng no yincuminco a sowal to nia laocan anini. O sowal no Tayal finacadan, to &quot;sasongilaen a mihapinang&quot;, o Balay sanay. O &quot;lali'ay&quot; i Sbalay sanay, o nia Balay 'a'ayaw tongalen ko S a ngiha'. O sasongilaen a mihapinang ato lali'ay, o malitasaay ko pakayraan a hiratengan. Roma to a sowal, so'elinay a kalali'ay, dengan pakayni i so'elinay faloco' misi'ayaw to sasongilaen a mihapinang, itiya ira ko sakalaheciaw. Itini salaloma'an a ponka no yincuminco i, tona ira ko pararaway to tamdaw no niyaro' i, ira ko sapili'ayan i, pasasi'ayawen no kalas ko miri'angay ato makari'angay a pasa'opo. I kasa'opoan, caay pipatangsol a masasili'ay, oya so'elinay faloco', masasowal to nai faloco'ay a nirakatan 'orip. Ikor no pahecian o nirakatan a kasasongila' a mihapinang, itiya mitahidang ko kalas to 'alomanay mi'owak to takid, oya mata'elifay to, so'elinay mata'elifay to. O nian koya Sbalay hananay. Midehekatay kako anini, malali'ay ko sifo ato yincuminco to nia Sbalay. O i 'ayaway a latiih, o 'ayaway a kasasongilaen a mihapinang, o sasa'icelen, o awaay ko sasakilifen a sowalen. Ano sawni, widang a yincuminco, o papasowal to nihiratengan. Caay pipatangic i tamowanan to sapisololaw, nikawrira, misafaloco' kako i titaanan mapolong to sakararidaw no kasasisolol, i 'ayaway a tatiihay eca to ko laliyawen, to nia kitakit, nanay ira ko cecay romi'ad, manga'ay pasayra i kasasili'ayan. O pitekaan ko nia romi'ad, manga'ay ko kalali'ay a todong, caay ka itira i tireng no yincuminco ato i Tangafolan a finacadan, o a itini i sifo. Mafana' kako, tano sowal sa ko kalali'ay a saan, o saki yincuminco a kalodemak, itini i kitakit ko todong saka ciso'elin no kalali'ayan. Itini kako a mihapiw, o congtongfo papatireng to &quot;yincuminco sakamo'ecel no likisi ato misiwar pamo'ecel a wiyinhuy&quot;. O tapang no kitakit kako, citodongay a milisaot, o kasa finacadan a dayhiw makomod mikilim to sakamo'ecel no likisi, malalenay ko kasasowal to ikoray rarakaten no kitakit a halaka. Pacecay haca kako, o wiyinhuy no congtongfo, takaraw ko pinengneng, o kitakit ato yincuminco o malalenay kacacawi. O dayhiw no kasafinacadan makakomod, halo Tangafolan a finacadan, a o finacadan ato niyaro' ko parana'an a malakapot. O nia lalekoan, o mamalano yincuminco o kasarekad ko miketonay, manga'ay so'elin maparatoh ko nafaloco'an no finacadan. O romasato, milongoc kako to Sincenyin paromi'ad a lomaoc to &quot;Tatapangan rikec no Yincuminco a finacadan micekerohay a laoc&quot;. O kalacecayan halaka no wiyinhuy, ikoray to a sifo, o a itini i sakakaay citodongay no kasaselal, ko kalalicay ato misanga'ay to malalenay ko pidemak. O nia demakan halo mikilim to mahiratengay a likisi, picekeroh to niyah a pikowan no yincuminco, malalenay ko kacomahad no kicay, mirocok to kiwiko ato ponka, sadama to sakasomelet, ato sadama to salongoc no i tokayay a finacadan. Saki aniniay mihecaan a rikec ato lecok ponka no yincuminco, ira ko matatekohay a masasiwtoc, patirengen ita ko citodongay to ponka a &quot;yincuminco rikec patadoay a ciwsing&quot;, pakayni i nitelekan, micedeng to nilecokan a lekakawa no yincuminco ato sarikec i aniniay kitakit, oya i marariday a kasasiwtoc. Milongoc kita to kasacitodongay, karanikay ko pisolimet a dademak, nawhani o lecok a lekakawa no yincuminco, no lecok a sofalan, caay kai lali'acaan ko longoc, caay ko nipalenakan a 'a'adopen, a cimarepetay ato cimarofoay a patinakoan. Pakayni to matiniay a patinakoan, maaini kita a lomaoc to sapisawki to nian. Milongoc kako to kasacitodongay, pakayni to itiraay i Lanyu mapateliay a Heneng 'afadeng a citodongay a niketonan, pasadaken ko ratoh a nipalitaan to sasongilaen a mihapinang. I 'ayaw no nika eca ho kalaheci ko pipatelian to Heneng 'afadeng i, pafelien ko Tao a finacadan to sapatodong a payso. Nasaan, o pingodo to Tangafolan a finacadan to sakiniyah, pihai to ngangan no niyah ko sapisilisil, o a itini kita i 'ayaw no saka siwa folad tolo polo' (9 30) romi'ad, mitiri' to tatodong no lekakawa, o Tangafolan finacadan a ngangan ira ko saka cisalongoc ato patodongan. Anini miheca saka safaw cecay folad saka cecay romi'ad (11 1), miteka kita misahalaka, mihapiw to lecok a sofal a sera no yincuminco. Kapolongan hocing no niyaro' a telek, mirakatan to ita i matini, o ikor no nian, no niyah a pikowan no yincuminco a nisafaloco'an, o sasahacecayen to a milaheci. Saranikayen ita ko rakat, oya nisafaloco'an no yincuminco a &quot;Niyah pikowan no Yincuminco a rikec&quot;, &quot;O sera ato riyar sa'etal no Yincuminco a rikec&quot;, &quot;Sakacomahad no sowal no Yincuminco a rikec&quot; a rikecan, o papatayraen i Lipoyin a mitomadaw. Anini romi'ad herek no lahok, o lalomaoc kita o polong no kitakit a yincuminco dademaken a laoc. I kalomaocan, adihay ko pihapiw no sifo to halaka. Ikor no mihecaan saka falo folad saka cecay romi'ad (8 1), o Sincenyin, o papasayra i polong no kitakit a finawlan miparatoh to nidemakan to yincuminco sakamo'ecel no likisi ato misiwar pamo'ecel a rakat no nidemakan. Pilahecian to yincuminco sakamo'ecel no likisi, patireng to Niyah pikowan no Yincuminco a rikec a parana'an, o nia toloay a halaka o patosokan no sifo to saki yincuminco. Mitahidang kako to itiniay, i tilifiay ato i calayay miki'araway a polong no yincuminco a finawlan, mapolong kita mala o miwacayay. Mitahidang kako titaanan mala o mikantokay, caayay ko mi'alayay. Nanay o finacadan a widang ko mitedecay, mi'esesay, saka pilaheciaw to nisowal no sifo, so'elin ko pifalic to tatiihay a nidemakan i 'ayaw. Miahowiday kako to polong no yincuminco a idang, o kamo ko patapalay to kahacecay no nia kitakit a tamdaw, niripa'an a sera, ato ma'olaway a lecok, o caayay ko mamacelol a ci'epocay. O nia ci'epocay, o papafelien to sakangodoaw. O ikor no nian, pakaynien niyam i halaka ko picekeroh, saki raremay a finacadan, i kasararerarem no finacadan, ato itiniay to nian a polong no kasafinacadan a tamdaw no Taywan, caay to ka lasawad ko sowal, caay to ka lasawad ko mahiratengay (nica'notan), caay to ka soksok ko no niyah a malecok ko ponka, caay to ka piliwadiw itini i sera no niyah. Milongoc kako to polong no syakay malacecay ko misa'icel, mafana' to likisi no mita, mafana' to sera no mita, mafana' to kasasiromaroma no ponka no mita. Pasayra i malali'ayay, pasayra i malacecayay a maro' ato malacecayay a malipahak, pasayra i masafa'elohay to ikor no Taywan. Milongoc kako to polong finawlan no kitakit, pakayni anini, malacecay misa'icel masanga' ko mo'ecelay a kitakit, oya so'elinay masasiromaromaay malalenay a kitakit. Maherek ko nian, o papaca'of a dayhiw no yincuminco, nano sepatay rekad ko kaladayhiw, cecay rekad a Iying, milakecay to Dipong a pikowan ato Conghoa minko a sifo, i 'ayaw no tosa polo' no mihecaan kakeridan miliyangay a Tao finacadan ci Capen Nganaen, ono finacadan a sowal ko sapaca'of ningra a paini to sowal, itini i pikowan no Dipong a to'ek a masofoc cingra, pinapina to a romi'ad maraod to ko 81 miheca kasofocan ningra, anini tayni i congtongfo, mikihatiya to congtong midayhiw to sifo a mili'ay to Yincuminco to nia tadamaanay toki, ta:da o kapacekilan. Masowal ko pades no Lanyu Tao a finacaday to kateli no Heneng 'afadeng, ci faloco' cingra to congtong ato titaanan mapolong samaanen a milinah pasadak nai Lanyu koya Heneng 'afadeng saan. Anini sa o pitekaan a kalali'ayan ato kasasinga'ay, nanay o sifo malaheci ko salaloma'an no kalali'ay, masasiolaolahay, masasidamadamaay, so'elin o malacecay a laloma'an nanay kita. Saikoray to, mafafalic to sapatafa kita, sa'ayaway o congtong ko pafeliay to pili'ay a tilid i dayhiw no yincuminco, o pidayhiw no congtong to sakaka:ay a faloco' to saki yincuminco, o todong no sifo mamisa'icel milaheci to niketonan, mapatiko palolol ko salongoc no yincuminco. O dayhiw no yincuminco pafeli to congtong nano kasafinacadan a lecok sapatafa to pahafay, todong a makomod ko hareteng to sifo milaheci to likisi no yincuminco ato misiwar pamo'ecel a rakat, matiya o hafay a malecad, itini i sera no Taywan madeci' a molengaw, to mihecahecaan kadofah ko pilitod. Halo nicokeray congtong ci Cen Cien ren, Sincenyin tapang ci Lin Cien, Pisawkianyin tapang ci Lay Haw min, Lifetanyin tapang ci Wu Cin lin, Kantokyin tapang ci Cang Po ya, Kantokyin damaay tapang ci Son Ta coan, Yipoyin kakeridan tilidan ci Lin C cia, Cingmintang kakeridan ci Song Co yi, Setayliliang citodongay kakeridan ci Hoang Ko cang, Mincintang kakeridan tilidan ci Hong Yaw fo, congtongfo nicokeray kakeridan tilidan ci Liw Cien yi, Cen Ho ren, ato Tuvalu kitakit tarokos ato 11 ko kitakit itiniay i Taywan a tarokos ato dayhiw mapolong tayniay a pawacay. Pitefad nai https: www.president.gov.tw NEWS 20603 Mifalicay: ci Rengo Fosay, aci Masao Nikar</FORM>
    </S>
</TEXT>
