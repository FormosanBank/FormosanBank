<?xml version="1.0" ?>
<TEXT id="Wiki_Amis_'alolil" xml:lang="pwn" source="Paiwan Wikipedia, article: 'alolil" copyright="CC BY-SA" citation="'alolil. (2024, November 18). In Wikipedia [Paiwan]. https://pwn.wikipedia.org/wiki/'alolil" BibTeX_citation="@misc{Wiki_pwn_'alolil, title = 'alolil, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/'alolil} }">
    <S id="0">
        <FORM> 'Alolil No 'Amis Pangcah a sowal: 'Alolil; 'Arorir. (Kowaping: ). Sacisowal sa ko maolahay to matiniay 'ayam a 'alolil i, &quot;Mihawikiday to sakalemed a 'ayam&quot;. Saan. Itini i Taywan, ano maraod to ko kacanglahan romi'ad no mihecaan, ira to tayni ko palafangay a mararamoday miliso' to niyaro'aro', tangasa i karaodan to kafalawfawan no romi'ad miliyas ito caira, to mihecahecaan misatikotiko a tayni ato miliyas, caira to nian haw i, matiya o &quot;Palemeday&quot; a pasalongan caira, matiya o mihiratengay to matelangay ano eca mihawikiday to salo'afangan. Sakapolongen ita mifana to ni sowalan no tamdaw a 'ayam 'Alolil. Mifana' to 'alolil Matiniay a 'ayam &quot;no loma'ay a 'alolil&quot;, mikidipongay i wisawisan no loma', sa cingangan to &quot;no loma'ay a 'alolil&quot; (Barn Swallow) , matiyaay o 'alic a 'ayaayaman, o kakaya' no tatirengan 15 tangasa 17 cm, kahapinangan nira o papotalay ka cipinangan, oya matiyaay V tilid ko teloc no opih nira, pasafangcalan a nengnengen ko calay no tilid a o &quot;wikolan 'alolil a riko'&quot; ko kasenengan nira. Mimingay ko tangal, nai tangal tangasa i li'el mahapinang ko kahengangay, mamoko'ay dadahal ko satekek, sakanga'ay i kaefer misiyop milepel to mamakaen a fao. O koror sa nira o malanosay kohetingay ko opih, ira ko langdaway a ma'onacay (dihemihay) . o ka'ayaw fafaeday a falohang ato ka'ayaway li'el ira ko cecay kohetingay mafolatakay nira, o kalaenoay falohang tangasa i tiyad o kohecalay. Loma'ay a 'alolil o madana'ay maefer a 'ayaman, tariktikay ko tatirengan, hacikay ko kaefer. Songila'en han a misa'imer a nengnengen mahapinang ko 'alolil kararadan misiyop ko kaeferan ato palaliyoc micilis ano eca o piliyas to mitena'ay a maamaan, mafana' a pasifaed pasilaeno ko kaefer nira. Ira ko sowal &quot;pasilaeno ko kaefer no 'alolil&quot; o mama'orad ko romi'ad&quot;, nawhani o 'alolil manga'ay ko kaefer, halo pilepel han to fao a komaen, tona mama'orad to ano sa, cinanom to ko fali, macepa' ko fao caay ka nga'ay a maefer, dengan mingataay to sera ko kadademakan, o pikilim to kakaenen no loma'ay a 'alolil, saka pakayra i masalaenoay ko kaefer. Malalinahay O kaitraan a pala no Taywan, o lalan calay no malalinah a adihayay 'ayam, maraod ko kaciherangan kasafalatan to no romi'ad, kasi'enawan malifes to ko romi'ad, itiya o pacarcaray malalinahay a 'ayam mitado to kafafalifalic to no romi'ad, micowat to i masamaamaanay a kasairaira ko kalalinahan. O itiniay i Taywan a loma'ay a 'alolil saheto o &quot;kaciherangan a pacarcaray 'ayam&quot;, to mihecaan saka 2 folad tayni i Taywan misofoc milenak, tangasa saka 9 folad lomowad to pasitimol milaliw to kasi'enawan; nikawrira ira ko pinapina a loma'ay a 'alolil o no &quot;kasi'enawan a pacarcaray 'ayam&quot;, caay ko pisofocan milenak a kasi'enawan renok sa i Taywan. Oni a loma'ay a 'alolil pasitimol pasi'amis ko kalalinahan a romakat tahiraay i maedefay i polong no cikiw, orama a sowal o &quot;micaferay a 'ayam&quot; dengan itini i Taywan pacena'ay pacarcar itini, kalokalinahan pahanhanan, o raraya' ko romi'ad ma'efar o pipatongalan to sakaciicel a rarakaten. O no to'asan a nitilidan, ira to ko saki'alolil a sowalen to kalalinahan a sowal: &quot;Satikotiko sa tayra tayni a malifot, canglahan kasi'enawan milakec to mi'efid a misalafii. Pasilaeno ko ka'efer to kangdaw no hekal ato ka'oradan, patedo sa micomod to i wisawisan no niyaro'.&quot; Anini a sasowalen o nai Tangcaw a miolicay ci Cenko a niolican to saki 'alolil, pasowal to i ki'etecay ho a kacanglahan, o 'alolil ma'efer to niyaro', to mihecaan tayni tayra misatikotiko a matayal to saka'orip. Tang a to'as (Tangtay) ci Ou yangxie a pitoay a ni'olican &quot;Mi'olic to i faleday 'alolil ci Cenyu ko tapang&quot; to saki'alolil a nipitilid: &quot;I laloma'ay a coka ma'eferay tosaay 'alolil, nai to'asan tangasa anini o kinapinapinaay misatikotiko. Makalahay ko katayni katayra itiniay i kacanglahan kafarawfawan, o cimaay ko sakatayni sakatayra iso saw?&quot; masowal ko pisatikotiko no 'alolil to mihecaan a mirayray milenak o kailolan. O pisadipong Loma'ay a 'alolil nai wisawisan a misadipong pawawa, matiniay mililisay to lalan a lomaloma'an no Taywan o kananaman to. Nikawrira midotoc to 'ayaway a 'alolil itiraay i dihif no 'ongcoy a misadipong, midoedo to kacowat no tamdaw to maomahay 'orip, mafalicay to ko parapatan no liyok a kinaira, itiraay to i omaomahan ko fao, sapilaopan to fao, kalo kakaenen, o 'alolil itiya a mananam mikihatiya to tamdaw ma'orip. Ano roma i, itini i nipatirengan no tamdaw a loma' a misadipong, ira ko pidipot to ciwciw a wawa caay ka lipalawen no roma kanga'ayan. O pasifafaeday ko dipong no loma'ay a 'alolil a matiya o kaysing, o nano dita' a nisanga'an, palamlamen to rengos, 'akaway no semot, mikilim caira to masengeray a dita', ngetef han i ngoyos a misakimo'od, o loma'ay a 'alolil pisanga' to cecay a dipong ira ko 200 tangasa 300 a kimooday dita', o laloma' o opih ko kalosaksak, komaingay a hana a lalosidan. Itini ira ko sasowalen, o Congko a tamdaw limelaen to &quot;Yinwo &quot; a kakaenen, oya nano ngalay mikafitay i dipong no 'alolil, nanoya awaay ko todong to nano dipong no 'alolil. Cecayay ko fainay fafahi no loma'ay a 'alolil, o tawinaan tamangawan malitihi misanga' to dipong, misofoc to fita'ol, mipalahad to wawa a tatodong, o cecay a dipong ira ko 4 5 ko fita'ol, cecay miheca kina 2 padipong. Ikor no pisofoc, to romi'adan pakatengil to kiso to soni no wawa &quot;cici cici&quot; saan miai to kakaenen. Pasalongan a tinako Nano to'as o &quot;sakalemed&quot; ko 'alolil a salongan, paso'elinen no Congko a tamdaw ko 'alolil o ci saloafangay a 'a'adopen, oya mapatodongay no 'alolil koya a loma' misadipong, mihawikid ko 'alolil patayni i loma' to sakalemedan ato sakadofah. Saki maomahay i, o 'alolil milepel to fao a komaen to mikari'angay to pinaloma a fao, o roma i ma'osi ko tamdaw to fao, matiniay a sowal, so'elin ko 'alolil mipadangay to tamdaw ko nga'ayay a 'ayam. O roma a sasowalen, o 'alolil dengan i nga'ayay a laloma'an mikilim to pisadipongan, onini a sowal mato iraay ko kanga'an a sowal. Nawhani i kalaeno no dipong no 'alolil adihay ko tayi', rariden mikorac miasik to kanga'ay no isi, ano awaay ko kodaitay damsayay a falohang, alato caay pakahadidi to kaacekan to kaira no loma'ay a 'alolil, haenen ko pinengneng to 'alolil o fafanaay minengneng to tamdaw. Mafana to pakayniay i 'alolil, miliyaw misarakarakat i lalan, pica'a ko nengneng to kakarayan, alatek o cecay a 'alolil tomirengay to calay no dingki, pamotek sa a minengneng tisowanan. &quot;Nengnengan&quot; cassi mirinaay. Mimingay ko tireng no 'alolil, caay katata'ak ko sakofad(sapikpik), caay katadaadihay ko opih, ira ko langdaway ato kangdaway a cengel a nengnengen. O 'alolil i, mafana' a milepel to tatiihay fao, o tadatariktikay a 'ayam, O likes ato lalangaw ko nikaenan no 'alolil, o kafana'an no 'alomanay a fangcalay a 'ayam. Mipadipong ko 'alolil i tepong no kilang, ano i ningri, pakipaten nangra ko sota' i fadahong a mipadipong. Manga'ay a cifitaol ko 'alolil to tolo tangasa pito a fitaol i cecay a mihecaan.</FORM>
    </S>
</TEXT>
