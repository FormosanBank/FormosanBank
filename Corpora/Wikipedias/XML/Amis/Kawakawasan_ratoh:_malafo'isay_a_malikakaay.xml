<?xml version="1.0" ?>
<TEXT id="Wiki_Amis_Kawakawasan_ratoh:_malafo'isay_a_malikakaay" xml:lang="pwn" source="Paiwan Wikipedia, article: Kawakawasan_ratoh:_malafo'isay_a_malikakaay" copyright="CC BY-SA" citation="Kawakawasan_ratoh:_malafo'isay_a_malikakaay. (2024, November 18). In Wikipedia [Paiwan]. https://pwn.wikipedia.org/wiki/Kawakawasan_ratoh:_malafo'isay_a_malikakaay" BibTeX_citation="@misc{Wiki_pwn_Kawakawasan_ratoh:_malafo'isay_a_malikakaay, title = Kawakawasan_ratoh:_malafo'isay_a_malikakaay, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/Kawakawasan_ratoh:_malafo'isay_a_malikakaay} }">
    <S id="0">
        <FORM> Malafo'isay a malikakaay Yo taralotok ci Caraw mikasoy, maso'aw cingra ocor han ko malikakaay a wawa miradom to ki'etecay a nanom i pala, yo tayra koya malikakaay i cinemnemay a miradom koliyolen ni Caraw ko wawa a tayra i cinemnemay a mingota koya nemnem, tangsolsol sa a patatikor. Yo minokay sato koya malikakaay, licay han ni Caraw koya wawa, &quot; miradom kamo malikaka, samaanay to?&quot; &quot; mamaaw! Mangotaay koya nanom sa maosoy kami a patatikor&quot; han no wawa a paca'of. Sowal sa ko mama noya malikakaay ci Caraw: &quot; ano masamaan to, ranacen ko fonos ato kotang namo, hokhok han miraod koya nemnem, ano ira koya mingotaay a tamdaw itira, cocoken to kotang, tapa'en to fonos, hawikiden panokay ko fongoh noya tamdaw&quot; han ni Caraw. Mafana' to koya malikakaay, &quot;hayi&quot; sa paca'of a miliyas. Malitangal ko niyah to a mama Miliyaw sato koya malikakaay tayra i cinemnemay, so'elinay ira ko cecay a tamdaw micawcaway to nanom a mingota,hokhok han noya malikakaay a miraod, mangata to i, alapakifatii'an noya tamdaw a micocok to kotang,cato pakasolokor tangsol a pati'enang a mapatay. Tangsolsolen noya malikakaay a miketon ko li'el a miala ko fongoh noya tamdaw. Yo tatoy han nangra a minengneng koya fongoh, macekok o fongoh no mama nangra. Tangic sato a minokay a pasifana' to wina nangra tona demak, sowal sa: &quot; inaaw, malifongoh niyam ko cecay a tamdaw&quot;. nengneng han no wina o mama nangra, sowal sa: &quot; kapilifongoh han no mama namo kamo samatiya sa a mahemek kamo a militangal, halo tangal no mama litangalen namo, kapingayaw to no namo ko nga'ayay, parayray han to tosa a sikal ko nilitangalan namo.&quot; han no ina koya malikakaay. Ano hatira i, kapingawyaw to ita ko nga'ay sato koya malikakaay a miketon to faloco', misaliway to lima a romi'ad, sowal sato: &quot; kakaaw! ci'icelay to kita&quot; saan, macokacok tayra i tapolo molien nangra ko fakeloh milifet to cikay ato ya mamoliay a fokeloh. Nikawrira, caay ho pakalowid toya mamoliay a fokeloh. Sowal sato:&quot;caayay ho kacitaneng kita malamingayaway&quot;. Masaromi'ad heca a misaliway, milifet heca ato mamoliay a fokoloh nani tapolo, malowid to nangra koya mamoliay a fakeloh i, madengay to kita saan, ta misanga' to takoyodan alacecay malikaka, o sapitafo to fokeloh, o hasapifenges to 'ada a fokeloh. Mi'adop heca to malonem, o 'irang noya malonem paroen i cefo noya malonem. Malaheci to koninian a halaka, palowad to a mingayaw i roma a niyaro'. Pasitira han i niyaro' a mikowang, macekok ko tamdaw no niyaro', milekal to &quot; iraay to ko 'ada, tatiihay to&quot; saan a raawaw, alas'adas'adak sa ko polong tamdaw no niyaro', nengneng han totosaay aca kona malikakaay, caka samaan kini saw sa ko iniyaro'ay a miharateng. O kapah to nona niyaro'ay mikowang a milepel(miko'eko) tona malikakaay. Itiya sato yo comikay a milaliw koya malikakaay rasrasen nangra koya niparoan i cefo no malonem a 'irang i lalan, tahira to i masataporoay macacorok a mifafa matiya o madoka'ay to. Tahira i masahefongay awa to a manengneng no 'ada, kinapatay sa a comikat a milaliw. Pasitira i pali'ayawan a mica'it koya cifokelohay a takoyodan,madihecoay a lalan itini, tapesi' han koya 'irang italiyok. Tahira sato ko ada ila'eno no cifokelohay takoyodan a kilang, politaen nangra koya 'irang tahiniay aca ko tolas, songila'en ho ita a misolap itini saan cangra. Tala saan koya malikakaay, yo masaopo to ila'eno noya takoyodan a ma'emin ko ada, tepoc han noya malikakaay koya safalod to takoyodan a masay, folesak a matefad koya fokeloh mapa'ekel mapatay ma'emin ko ada. Maketer ci ina Ophen to nangra a miketon ko tangal no 'ada, o patadekan no kaka a piketonan to tangal i,o fokeloh, kanacecay a miketon mangawa' a matales ko fonos ningra, cowa ka kali'eki ko piketon, ono safa a tatadekan o datong, cowa ka tales ko fonos, orasaka, kali'ekiay ko piketon, malepon to kono safa a ngato mipadang to kaka ta ma'emin a maketon. Miletek to kilang koya malikakaay to sapi'orong toya tangal a 'onoc, ono kaka a mialaan o talopo a kilang ha 'onoc, kahenayay a mapitek. Yo mikilim ko safa to aalaen a kilang, ira matengil ko soni no 'ayam: ta'eciwraw, ta'eciwraw sanay, itira i ca'ang no ta'eciwraw a kilang, oninian konian kilang ko nialaan no safa malo'onoc ningra. Sowal sa ko kaka: &quot;tangsol sa a mapitek ko 'onoc ako, icowaay kiso a miala tona kilang, no caay ka pitek saw?&quot; paca'of sa ko safa: &quot; tengilen hena! masoni ko 'ayam ta'eciwraw, ta'eciwraw sanay&quot;, katayra kiso a miala toya kilang han no safa. Toya sato 'orongen tona malikakaay koya polong a tangal minokay tayra ciwinaan. Milaliw tayra iroma a niyaro' a ciloma' koya malikakaay Tahira sa i roma a pala, ira ma'araw nangra ko mami', sowal sa ko kaka:&quot; oninian marohemay to mami' o hano mako&quot;, tangsol a mikited to cecay a mami', podac han nira ira masadak ko malihaway to ko ngiha' matiya o malitengay a fafahiyan, kalafafahi han no kaka. Ono safa a mikitosan a mami' cowa ho ka rohem, podac han no safa ira ko makapahay a kaying malofafahi no safa. Minokay malikaka Masasowal kona malikakaay, iro matini cifafai to kita malikaka, minokay kita panengneng ci inaan&quot;, nikawrira, tahloma' sato kona malikakaay cowa ka hemek ko wina nangra, nawhani, cingohahay to ciwina,sowal sa: &quot;nimaan kamo itini, kasadak a misatiwatiwar namo ko nga'ayay&quot;, sowal sa koya malikakaay: &quot; o haliwina niyam sa minokay kami, nengnengen kami tomirengay itini i fawahan&quot;. Malafo'is koya malikakaay( Caay ka pilingwa ko wina cangranan, saikoray to i, paco'enek han noyamalikakaay ko opih no 'ayam i tangal, cifonos to citilidan to pito a fo'is a safakec, sadak tarapapotal sowal ciwinaan: &quot;inaaw, ano matini ko faloco' iso a 'intel i tamiyanan, ma'edeng a samanen laliw sato kami, to ikor to i, ano ta'engad ko dadaya, tomireng kiso i papotal o deng itiya a ma'araw iso kami&quot; han noya malikakaay paikor ko wina a pasowal. Itira to a perok han lasot sa ko oo', miliyaw heca miperok malasot taha pakih, saliyaliyaw sa a miperok lahedaw sato a malasot i sera koya malikakaay. Itiya a tomangic koya ina. ikor to lima a romi'ad to dadaya, so'elinay ma'araw noya wina i kakarayan ko Linamay ato Utong a tosa a fo'is,, awa to ko tolas a tangic a koya wina. O ma'araway no mita i kakarayan a Linamay ato Utong a fo'is oya tatosa a malikakaay.</FORM>
    </S>
</TEXT>
