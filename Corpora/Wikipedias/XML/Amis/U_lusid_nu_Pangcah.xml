<?xml version="1.0" ?>
<TEXT id="Wiki_Amis_U_lusid_nu_Pangcah" xml:lang="pwn" source="Paiwan Wikipedia, article: U_lusid_nu_Pangcah" copyright="CC BY-SA" citation="U_lusid_nu_Pangcah. (2024, December 07). In Wikipedia [Paiwan]. https://pwn.wikipedia.org/wiki/U_lusid_nu_Pangcah" BibTeX_citation="@misc{Wiki_pwn_U_lusid_nu_Pangcah, title = U_lusid_nu_Pangcah, year = 2024, month = December, day = 7, note = {In Wikipedia [Paiwan]}, url = {https://pwn.wikipedia.org/wiki/U_lusid_nu_Pangcah} }">
    <S id="0">
        <FORM kindOf="original">U lusid nu Pangcah U lusid nu Pangcah, i kabana'an nu nimanima i, sabacal teli'sananay, sulinay dadahal ku niyaru' nu Pangcah, namaka Tatiboracan tangasa i pusung, midungdung aca tu liyal, caay kanca kamelaw tu kira narakatan nu Pangcah, sisa pakayra i saamisan a malingatu ku silsil, tangasa i siwkulan atu waliay nu dungdung tu liyal a Pangcah, tangasa i satimulan nu Balangaw atu Palidaw, caay kasasulecad ku lusid nu niyaniyaru'. Pakayra i cengel kita a mimelaw, i amisay u lahengangay, muhetingay, bucalah ku tapang, i tilaay i makatimul i, misengi tu buduy nu Piyuma, simisamis, sicacahebayan i abala, u muhetingay, u kaimuay, u atipulingay, langdaway, lahengangay atu kulawlaway a cengel. Anu semuwal tu buduy i, a maka tusaay a patekenan nu mihecaan kiyari a malingatu a pasuwal, u Pangcah nitiyahen, u tubah nu kilang ku sapsakidudung a misanga tu tuper, tu tawpaw, sabuut, hundusi, talip atu satamec, ira ku nisuri naitiyahen. Mahaen ku nipisatapang tu babahi a misaselal, u buduy nu kapah atu timpi kiyari ku mamelawen atu sakabana tu nikasaselal. Tadaadihay tu ku buduy nu kapah, pakayra i tuper, tawpaw, sicaledungay, hahidaw, buduy payayaw, sakikamay, hundusi, talip, satelec, sateleng, satelep, sacahebay atu nisangaan tu nu balaku nu kararayan a kucu. U limucedan a kayingi, sinanut tu sapatungal tu buduy ku tapang. Ira emin nu caluk a lusid i, pakayra i tawpaw, payayaw, mapusutay a buduy, sukun, satelec atu talakes a masuramud. U tapang nu satungal, ira ku timpi nu babainay, nu babahi i cu'ung, ulet, sabetbet, cangaw, cael, pay'ayaw, sakipatelaw, satamec karing. U caay kaw mamasiday ku tuper, u mamelawan atu sapasubana'i niyaru', adihay ku nisanga tu sapamisamis tu tuper, tu sapamelaw tu tarakaw nu tiren i selal, tu sakacaay yaaca kaw mamatudung nu nimanima a macaluk, sisa u sakahemekan ku lingatu nu tuper. U rumasatu u cakaw, ira ku nipasuwal nu matu'asay, anu tatak ku buhang nu cakaw u sakapahay a sining kira, sisa adihay ku sasangaan tu cakaw, matiya u nu lalacan, nu ukak, nu bekeluh, nu awul, nu kilang, nu manaw, nu kangkang, nu banuh adihay caay kaw mamaasip.</FORM>
        <FORM kindOf="standard">U losid no Pangcah U losid no Pangcah, i kabana'an no nimanima i, sabacal teli'sananay, solinay dadahal ko niyaro' no Pangcah, namaka Tatiboracan tangasa i posong, midongdong aca to liyal, caay kanca kamelaw to kira narakatan no Pangcah, sisa pakayra i saamisan a malingato ko silsil, tangasa i siwkolan ato waliay no dongdong to liyal a Pangcah, tangasa i satimolan no Balangaw ato Palidaw, caay kasasolecad ko losid no niyaniyaro'. Pakayra i cengel kita a mimelaw, i amisay o lahengangay, mohetingay, bocalah ko tapang, i tilaay i makatimol i, misengi to bodoy no Piyoma, simisamis, sicacahebayan i abala, o mohetingay, o kaimoay, o atipolingay, langdaway, lahengangay ato kolawlaway a cengel. Ano semowal to bodoy i, a maka tosaay a patekenan no mihecaan kiyari a malingato a pasowal, o Pangcah nitiyahen, o tobah no kilang ko sapsakidodong a misanga to toper, to tawpaw, saboot, hondosi, talip ato satamec, ira ko nisori naitiyahen. Mahaen ko nipisatapang to babahi a misaselal, o bodoy no kapah ato timpi kiyari ko mamelawen ato sakabana to nikasaselal. Tadaadihay to ko bodoy no kapah, pakayra i toper, tawpaw, sicaledongay, hahidaw, bodoy payayaw, sakikamay, hondosi, talip, satelec, sateleng, satelep, sacahebay ato nisangaan to no balako no kararayan a koco. U limocedan a kayingi, sinanot to sapatongal to bodoy ko tapang. Ira emin no calok a losid i, pakayra i tawpaw, payayaw, maposotay a bodoy, sokon, satelec ato talakes a masoramod. U tapang no satongal, ira ko timpi no babainay, no babahi i co'ong, olet, sabetbet, cangaw, cael, pay'ayaw, sakipatelaw, satamec karing. U caay kaw mamasiday ko toper, o mamelawan ato sapasobana'i niyaro', adihay ko nisanga to sapamisamis to toper, to sapamelaw to tarakaw no tiren i selal, to sakacaay yaaca kaw mamatodong no nimanima a macalok, sisa o sakahemekan ko lingato no toper. U romasato o cakaw, ira ko nipasowal no mato'asay, ano tatak ko bohang no cakaw o sakapahay a sining kira, sisa adihay ko sasangaan to cakaw, matiya o no lalacan, no okak, no bekeloh, no awol, no kilang, no manaw, no kangkang, no banoh adihay caay kaw mamaasip.</FORM>
    </S>
</TEXT>