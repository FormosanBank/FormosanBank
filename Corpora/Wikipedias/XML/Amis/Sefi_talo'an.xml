<?xml version="1.0" ?>
<TEXT id="Wiki_Amis_Sefi_talo'an" xml:lang="pwn" source="Paiwan Wikipedia, article: Sefi_talo'an" copyright="CC BY-SA" citation="Sefi_talo'an. (2024, November 18). In Wikipedia [Paiwan]. https://pwn.wikipedia.org/wiki/Sefi_talo'an" BibTeX_citation="@misc{Wiki_pwn_Sefi_talo'an, title = Sefi_talo'an, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/Sefi_talo'an} }">
    <S id="0">
        <FORM> O sefi no niyaro' Itiya ho i 'ayaw . o paloma'an no 'Amis a tamdaw . itini i 'apilipilisan ato i 'ato'atolan .o fakeloh ato talod ko sapatireng to loma' nangra . Itiya ira koya inanengay a tomdaw .ci Marang Pawpaw kongangan ningra . i cepo' ko niyaro' ningra . matiya o ci faloco'ay cingra a mikomkom to niyaro' . Lekalen ningra ko polong finawelan no niyaro' . sa niyaro'en no mita ko paloma' .ta masaekong ama rikec kita o polong masa niyaro' sanay cingra . Oya matatood sato a mafolaw ko finawelan . misafaloco' a patireng to paloma'an . mahicera nangra ko makapahay a pala . Tatodong sa ira ko 'alo o pikalangan . mingta to riyar o picekiwan . Sacisowal saan ci Marang Pawpaw . itini to kita a paloma' .so'elinay yo malepon nangra a patireng to kalalikelikel no loma' . patireng to cangra to sefi . malaheci a masanga' nangra koya sefi ira ho ko sowal ni Marang pawpaw . masakapot kita miselal ko polong o fa'inayan no niyaro' . ta mahapingang ko kasa sereserep no kato'as a masakapokapot saan . mi'afatay ano ira ko sa'opo no finawelan to dadaya . cangra ko cacisikining a misalikat to datong to saka'araw no polong . pakarongay cangra ko mamifadisaw to sapatala to misetikan no kasakakakaka no masakapotay . Oroma sato mipasifana' ato mikonling cangra to tayal no mi'afatay to demak pakayniay i niyaro . palalanay cangra ko cacisikining a palalan to sakanga'ay a romakat a tala fonon mi'aw'away o misimaway cangra to pinaloma . todong caay ka sakasak ko pinaloma a losay . papikedan cangra ko mico'a'angay to palafoay to niyaro' .todong o 'adipel i salawacan no paloma'an . ano ira ko palafoay a 'ada . cangra ko milekalay to polong finawelan . a milo'is to 'ada . lakeling cangra ko citodongay to kenaira no finawelan .ano misafafoy misetik .cangra ko ma misilsil to tipid .ano mararaw ko pisilsil nangra to tipid . matefoc no finowelan . mama no kapah cangra ko midimata'ay to demak no niyaro' . Ano ira komisaloma'ay no niyaro'. tayni i mama no kapah a miteng . ta cipinang cangra a milekal to polong finawelan a ma papadapadang . O mama no kapah ko mikowanay to ciraraway ato tadamaanay a tamdaw . Itiya ho .o kohyak no niyaro' ato sarikec to kapah . o mama no kapah ko citodongay . ano ciraraw ko cimacima no niyaro' . matefoc to kolong , fafoy , 'ayam . kirami , maseti'ko romaromaroma . Malepon ko kapipanayan . i 'ayaw no kailisinan . Maraheker ko faloco' no polong a finawelan no niyaro' a hinatala to pilisin .Mafana' ko ci kawasay a mitangic to kakarayan a misolac to ci adadaay ato mapalesay . O nano ci Marangan misitapang ko matiniay a lekakawa no niyaro' . Ano ciromi'ad ko masaselalay no kapot no fa'inayan .tayra i 'alo a misedef ato milesi' . itira matomes ko kanas to misetikan . Tayra i riyar mifoting ko mama no kapah . mitapal cangra to picelem no kapah . Ano ira ko tadacaayay a kapot . oraan ko mamatefoc hananay kira . Ikor sato mala afedo'ay to no niyaro' ci Marang Pawpaw .itiya keriren ningra ko finawelan no niyaro' a tayra i kadadapidapic no niyaro' a palafang . Pa'araw to kero ato patengil to radiw .Ma lalicay to pi'adop , pi pana' .masasiyay to 'icel a comikay . todong o pisanga'ay to roma a niyaro' . Matini a hatini to ko mihecaan ako .Iraay ho ko sefi no niyaro niyam .Nikaorira .maliyaway to a patireng to 'amoto .ira to ko dahong . caay to katalaw to 'orad ato cidal . Ira ko pita'ongan to sapacakat to mato'asay .Todong o pipalawinaan no harateng .Kita o pangcah aka palasawaden ita ko sefi .Nanay mafana' ko kararerarem to hatiniay a kalekakawa no niyaro' . Pi'arawan to lakaw . (2011). Wikipedia 2011 . .</FORM>
    </S>
</TEXT>
