<?xml version="1.0" ?>
<TEXT id="Wiki_Amis_Kawakawasan_ratoh:_Ci_Osap" xml:lang="pwn" source="" copyright="" citation="" BibTeX_citation="">
    <S id="0">
        <FORM> Ci Osap Mapohaway ato wawa no wawa Ono Tafalong a ratoh koninian iti:ya ho. Citama' i sailoh no mato'asay ko kapah Ono Tafalong a ratoh koninian iti:ya ho. saan ci Osap hananay no to'as i Tafalong a niyaro' ,o madaponohay mapohaway heca, tatosaay canira a malefayi ato wawa no wawa ningra, saciparod saan i,o sailohay nangra ko saka'orip, itiya sato tatodong to no piilohan no mihecaan, lomaoc to ko kapah no ninian a niyaro', sowal sato koya kapah no niyaro', &quot;a ilohaen nomita kiraan a sailoh niraan a mato'asay&quot; sato ko kasasowal no kapah.itira to a sowal han to no kapah koya a mato'asay to nikasasowalan no kapah a sapiilohaw to sailoh niya mato'asay. Paca'of han niya mato'asay:&quot;caay ha kapah, aka paci'eci kamo a midemak toraan, tapal han imatini'i masa ko pitapal namo to parod niyam imatini, a omaan ko iraay kiyaan a isailohay a 'a'adopan, ano iraay ko 'a'adopen a matini ko parod niyam a awaawa ko maamaan haw &quot; han to noya a mato'asay. Nikawrira ca ka yoyang(sodod) koya a kapah sowal sato:&quot;caay ina&quot; sato a misatiyotiyol caay to ka domoc(filo) ko sowal noya a kapah, oyaan sato a mato'asay i,&quot;ano matira aca i, mahaenhaen aca ha kapah&quot; sato koya a mato'asay. Oyanan sato a kapah i, sowal sato: &quot;hayi ha ina, a o tala to nomiso to tahaloma' no niyam o kapah haw &quot;. O lowad to noya a kapah a miiloh toyaan a sailoh noya mato'asay, sa citama' saan kian a kapah i, macacamol to kararayanato ngafol ato fafoy ko pinaro niyaan a sailoh,mapaherek 528p.sato ko nipiiloh i, o pataloma' to no kapah to tama', patayra i cisailohay a mato'asay kiyaan a kapah to tangal i,&quot;taynien ina ko patelian to tangal niya tama' niyam o kapah&quot; saca ko sowal. Hemek sa to a patada koyaan a mato'asay to fasolan i potal, so'elinay mitepotepo sa kinian a kapah pateli to tangal no tama' ,rarid sato ko talatepotepo a tengilan niyaan a mato'asay,mato matomesay to ko fasolan, oya fasolan niya a mato'asay. Samangahen no kapah a pafeli to 'a'adopen Toan to niaan a kapah, &quot;hatini to ha ina&quot; sato koya kapah. Naikoran sato niya a kapah i,&quot; helamen to fa'ang kinian a tangal, ano hacowaay to , haocong hokini&quot; han to niya a mato'asay kiya a wawa, sowal sa kiya a wawa i,&quot;cecayay heca kini ina ko tangal no mancel &quot; han to no wawa. &quot;hamay&quot; ha to niyaan a mato'asay. So'elinay moni'(kona'i) sato kiyaan a tangal niyaan a mancel, hinam han i,na o iyaanay to a cecay kinian a tarastasay a tepoen i fasolan niya kapah. Oya sato a mato'asay i,mangic to ko faloco' &quot;o maan ko haenen a misakumot(misamsam) ko pakoyoc imatini, 'ilohen to ko sa'iloh nomako nacima ko sanay&quot; sato kiya mato'asay. Mifetik to to'asa ato kawas no kakarayan ato sera ta makedal Yan to misatekel to cingra mafetek(mifetik) to mato'asay niira ato kawas no kakarayan ato sera, nasaan i, o rarid to no kedal a misatolo a folad ca ka cinanom koyaan a niyaro'. Tiyaan a nikakedal i, makerah to ko sa'owac ato tefong, mapatay to no kedal ko pinaloma miyaan a niyaro' Oninian sato a mato'asay a nanom i, kalakiyo'kiyo' to i pacikengan a masadak ko niira a nanom. Sowal sato kiyaan a niyaro' &quot; o masaay ko nomiso ina a nanom,naw iro caay ka kerah, ami sato o niyaro' imatini haw i, mapatay to kami no nananomen&quot; sato kiyaan a niyaro'. Oyanan to i, lomaoc sato kiyaan a niyaro' itira i potal noya a mato'asay, oyaan sato a malafayiay ato wawa no wawa pafidfiden (pataliyoken) to nangra to fokeloh mala'anengan niyaan a kapah i potal, so'elinay o lalikolikol to niyaan a kapah maro' tiyaan a fakeloh. Pararid mafali ato ma'orad Papero sato kiyaan a mato'asay i,&quot; tengilen ha kapah ko sowal ako, sa cisowal sato i,kopikopi cacekos kacitiih to, hatini ha kapah, ano mangic aca kamo to nananomen&quot; sato kiyaan a mato'asay, nasaan i,parisifo' to ko fali ato 'orad, itiya yaan sato a kapah milaliw hen, nasaan caay to ka mowad ko para' nangra a micipepat i fokeloh,tahira to cila to a dafak kiyaan a faliyos, itira to cangra i potal a miki'orad a tahira to cila. Sowal sato kiyaan a mato'asay toyaan a wawa ningra, &quot; hinamen to fa'ang kiraan a kapah&quot; han to. sowal sato kiyaan a wawa i,&quot;caay to ka dademak, salangdaw salangdaw sato ko mata niyaan a kapah ina&quot; sato kiyaan a wawa. Nanoyaan caay to pisakomot to pakoyoc So'elinay, sadak sato kiyaan a mato'asay a mifetik i, o doa to no fali ato 'orad, kawih han to kiyaan a kapah i, mowad to a ma'emin. Sowal sato kiyaan a mato'asay i,&quot; masa ko faloco' namo a haenen ko pakoyoc, ano caay kamo pisakomot i, ko nacaay to ka matini kamo&quot; han to noya a mato'asay. Nano tiyaan to i,caay to pisakomot to pakoyoc kiyaan a niyaro' saan ko sowal a tahanini matini. Pacefaday tilid </FORM>
    </S>
</TEXT>
