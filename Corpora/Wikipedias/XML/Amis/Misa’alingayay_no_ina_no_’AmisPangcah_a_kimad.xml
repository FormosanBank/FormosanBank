<?xml version="1.0" ?>
<TEXT id="Wiki_Amis_Misa’alingayay_no_ina_no_’AmisPangcah_a_kimad" xml:lang="pwn" source="Paiwan Wikipedia, article: Misa’alingayay_no_ina_no_’AmisPangcah_a_kimad" copyright="CC BY-SA" citation="Misa’alingayay_no_ina_no_’AmisPangcah_a_kimad. (2024, November 18). In Wikipedia [Paiwan]. https://pwn.wikipedia.org/wiki/Misa’alingayay_no_ina_no_’AmisPangcah_a_kimad" BibTeX_citation="@misc{Wiki_pwn_Misa’alingayay_no_ina_no_’AmisPangcah_a_kimad, title = Misa’alingayay_no_ina_no_’AmisPangcah_a_kimad, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/Misa’alingayay_no_ina_no_’AmisPangcah_a_kimad} }">
    <S id="0">
        <FORM> Misa'alingayay no ina no 'Amis Pangcah Sacisowal sa ko kimad no 'Amis Pangcah. Iti:ya ho, nao mo etepay ko cidal i kakarayan, caay pakahadidi ko 'Amis Pangcah to fa'edet, makedal ko 'alo'alo, awaay ko nananomen, caay ka molengaw ko pinaloma, caay ka nga'ay ko 'orip no finawlan, misahiraterateng ko finawlan, ano samatini saan i caay ko nga'ay, orasaka, o fainayan no finawlan misaco'aco'ay ito, pasowal sa: &quot;Pana'en it akoya cidal, mapana' ita ko cidal, manga'ay to ko 'orip ita to ikor.&quot; Saan, nanoya, mamilaheci ko fainayan no 'Amis Pangcah tina demak. Nikawrira, mata'elif to ko romi'ad, ha:to caay ka pakapana' toya cidal, talacowa:ay to koya fainayan, awaay to patiko a minokay, awaay ko mafana'ay. O i niyaro'ay a fafahiyan caay to ka nga'ay a maomah, away ko pasicowaan, nanoya, ira ko cecay fafahiyan ci Laya, pasowal sa: &quot;Ano matira aca, caay pakaleko ko fainayan to nia demak, kita to o fafahiyan ko mamitefad toya cidal.&quot; Sato. Kasasowalan to na Laya ato romaroma a fafahiyan, pakayni i fana' i o pitinooy ko sapilepel nangra to cidal, o sakodaitay to cidal ko nitinooyan a ta'akay a salil ko pikawit, sapipatala a sapitilo, mitala to pinokay no cidal a to'eman ko romi'ad, itiya misahacecaycecay ko pilepelan, nanoya malepel nangra ko pitoay a cudal. Kafahekaan dengan to a tolo, tadamaan ko pidemak no fafahiyan. O nia toloay a cidal metalaw to, matalaw ano hakowaay i o mamalahedaw to, itiya tayra i fafahiyan no 'Amis Pangcah a mingitangit, mihirateng ko fafahiyano 'Amis Pangcah: &quot;So'elinay o sakaira no kanga'ayan no cidal ko nian.&quot; Saan ko kasasowasowal nangra, itiya ocoran ci Laya masasowal to cidal. Pasowal sa ci Laya: &quot;Saka iraaw namo manga'ay to, nikawrira aka a kalatihi kamo a masadak i kakarayan, ano haenen i o mamapatay kami to fa'edet.&quot; Milicay ko cidal: &quot;Samaanen niyam hakiya? Ano caay to pipatay kamo tamiyanan, samaanen saan kamo manga'ay to.&quot; Pasowal sa to ci Laya: &quot;Malakapot kamo caay pakafilo kami tofa'edet, orasaka, kalaliyas kamo a maro' i kakarayan, masasiiked to fa'edet; oya tosaay i masasiiked i romi'ad ano eca o dadaya ko kasadak, ano haenen namo caay to patayen niyam kamo. A caay to ka tadaeca ko rarimaen kami.&quot; Nanoya manga'ay matira saan to koya toloay a cidal, hai sato. O cecay a cidal &quot;hong&quot; sa masoni i kakarayan a malafo'is ito; o cecay a cidal malafolad ito; o cecay a cidal o yaan to, nikawrira, dengan i romi'ad ko kasadakan. Naitiya, manga'ay to ko 'orip no 'Amis Pangcah a tamdaw itiya. Manga'ay nangra a maomah, malingad, ira to ko kakaenen, nga'ayay a 'orip. Nanoya tadamaanay ko fafahiyan saan to ko nengneng no fainayan no niyaro' cangraan. Orasaka, miketon cangra o fainayan ano o maan ko nisowalan no fafahiyan i tengil ihan to, cangra o fafahiyan ko miketonay to kalodemak saan to, matiraay, o fafahiyan no 'Amis Pangcah mala o kakeridan to no 'Amis Pangcah a finacadan. Onini ko nisowalan to &quot;Misa'alingayay no ina&quot; o sanay no to'as a sowal. O nian i pakayniay to Misa'alingayay no ina no 'Amis Pangcah a kimad koni. O nai Misa'alingayay no ina no 'Amis Pangcah a kimad koni. Ci Masao Nikar ko mifalicay to tilid.</FORM>
    </S>
</TEXT>
