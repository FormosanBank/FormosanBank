<?xml version="1.0" ?>
<TEXT id="Wiki_Amis_Palimo" xml:lang="pwn" source="Paiwan Wikipedia, article: Palimo" copyright="CC BY-SA" citation="Palimo. (2024, November 18). In Wikipedia [Paiwan]. https://pwn.wikipedia.org/wiki/Palimo" BibTeX_citation="@misc{Wiki_pwn_Palimo, title = Palimo, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/Palimo} }">
    <S id="0">
        <FORM>Palimo O manmaan a demakan nano rayray no to'as ko pifetir hananay, misaali sapalemed ato pi'howid to to'as ko &quot;palimo&quot; hananay, talolong o tadamaanay ko lisin ko tatodong nira. Toni itira i Fata'an niyaro' no Tafalong ko &quot;piilisin&quot;, nano rayray no to'as ko tatinakoen ko sasowalen i laeno. Pakaynien i radiw sakero ko papinang to to'as ko pi'ahowid ato pingodo to cidal ko ilisin no Tafalong a niyaro' no Pangcah, o rakat no demak matomes to ngodo to to'as ato kalimela to tala'ayaway ho a kapah to saka'orip. Tada makadofah ko radiw no Tafalong a niyaro', itini i pisalisin a demak o radiw ko sapato'aya, malolalan sakatayra i kanatal no salo'afang. O radiw no finacadan mirekoay to nasaripa'an no tato'asan, o radiw ko sapakafana' to rotoh a sowalato sakarayray no niyaro'. I kailisinan, ira ko misa'edes ato misalahoday, roma i mangaay pakiradiwen sapa'icel to kasaselal to fana' to sakiilisin a demak. O kasaselal ira ko kananaman nangra a radiw, orasaka masamaanay ko radiw makafana' to no maan a selalan ko romadiway. Polong no sakiilisin a demak no Tafalong, ora koya sapalemed ato sapi'ahowiday a demak &quot;mifetir &quot; Oni ko nika tadamaan. &quot;Kailisinan &quot; a romi'ad, o fafahiyan no Tafalong a niyaro', o winawina mikerid to fafahiyan a wawa nira tayra i kailisinan, no tireng misaepahan a kani', hacecacecay sa palimo to tomok palemed, matiniay a &quot; palimo&quot; a demak o karaheker no finacadan a mapalemed sakalihaday no nilongocan, roma i pihinom pakaolah no fafahiyan toni cecay a mihecan to paini a maroray to saki niyaro' ato sakalihaday lipahak ko 'orip no parod. O sapalimo no rarem to mato'asay, palimo a mingodo ko fafahiyan to fa'inayan, onini a cecay a takid to ni sakani'an a &quot; Salang no epah&quot; sapaini patalahekal to nano faloco'an a pi'ahowid no faloco', onini koya nisowalan to &quot;kailisinan &quot; a romi'ad to pinangan no demak, o sakadiheko matomesay to sapinanay ko tatodong noni ilisin. Pi'arawan to lakaw 1998 19:27 32.</FORM>
    </S>
</TEXT>
