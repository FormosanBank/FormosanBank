<?xml version="1.0" ?>
<TEXT id="Wiki_Paiwan_singelitanga'en_ta_'u_'inaljan" xml:lang="pwn" source="Paiwan Wikipedia, article: singelitanga'en_ta_'u_'inaljan" copyright="CC BY-SA" citation="singelitanga'en_ta_'u_'inaljan. (2024, November 18). In Wikipedia [Paiwan]. https://pwn.wikipedia.org/wiki/singelitanga'en_ta_'u_'inaljan" BibTeX_citation="@misc{Wiki_pwn_singelitanga'en_ta_'u_'inaljan, title = singelitanga'en_ta_'u_'inaljan, year = 2024, month = November, day = 18, note = {In Wikipedia [Paiwan]}, url = {https://pwn.wikipedia.org/wiki/singelitanga'en_ta_'u_'inaljan} }">
    <S id="0">
        <FORM>aicu a sinivecik ni veneng a lja taljtaljan, a se 'apedang. a nia 'inaljan i 'apedang, a nia lja'edi sepiuma a i tjainavalj sekaviyangan a i tjaiviri. tiamen a se'apedang i pinuikulaljucan tjaljatjuruvuan a cawcau. ayatua tjuruvu a kemasitjuzuma a malivu a semamaza,manasika nametjuruvuangaman. 'u kivad'an a ramaljeng, &quot;aku pinapungadanan ta 'apedang a tja'inaljan&quot; 'u ayain .mayatucu a 'ivu a ramaljeng,&quot;ka kaljadripungan, dripung a napapungadan tazua 'apedang, drinipungan azua a Kai ,patjetucu inika namaumalj, sika inika manu'apedan aza nema&quot; aya ramaljeng. manukemuda ayanga'en. a nia 'inaljan izua a tjaljitjiv ta nia pana, dudut ta 'inaljan, nu kalja'udjaljan 'aca aravac a zaljum cembeng ta pana , izua nu uri sevaca'anga ta 'inaljan, marekutjamen aravac .ka ivililjanga veljenginanga a pana,iniangamen a a magagalj. tu 'aljutjen a 'inaljan.nu kalja'udjaljan, pacengceng uta a pulavay a situ ta kaljazulekan.tjuruvu a cawcau a sematjaljitiv a ljemanguy.kumalji a pairang semamazamaza a ljemanguy,a talitu ta 'aca a zaljum a makelukelu i tjaljitiv,samalji tiamadju ,saka kisuzalangzangan uta. izua kamakatalj 'uaguagu'amen i vavua ,zemulezul aravac, nia sipavengetj a 'adjay tua kasiv nua ljuang ,sa vaik a putidje' a matjaljitjiv a ljemanguy. tazua inikanan a macau' a ljemanguy,kimaya aluanga 'u cavilj tazua . 'aivuina'en ni kaka mayatucu,&quot;pay ljanguyu cunu azua 'unu'unu macau' a ljemanguy, kelju 'u patuluay hun&quot; aya ti kaka.marekutja 'en sa kamaya. ka kintjeluljanga ti kaka a 'ivu a emutjav tjanua'en, 'u pukauinanga. tazua ma'avus a 'en ta 'u rekutjan, sa 'u ljupetjenanga 'u ngudjus sa tjikezem ,sake mintjapulu a pasavacalj.manusepu'pu' a 'en,&quot;ainuanga cawcau&quot;aya ti kaka ta salasalad a ma'utja'utjav a kipakikim tjanua'en.malangda'en ta ljingav ni kaka a pa'iya'iyav ta salasalad tu 'emeljing tjanua'en.marekutja'en tu macay, sipapuljat a 'u picul, ki'av'av ta 'u nasi, paru'iyavanga'en a kemavakav, kacuaiyanga,sevaca'anga'en a kemasi tua zaljum i patalad. sa 'eljingenanga'en ni kaka a pasaljaving, manu inikanga'en a napenancu, sidjelia'en na'usalasalad a ki'azalj, masia 'en aravac,&quot;sini'aljudaanga su pancu&quot; aya ti kaka, sa sialapanga'en ta itung ni kaka sa paitungananga'en. kemasizua macau'anga'en a ljemanguy. izua za mataita a tjaljitiv,nia sazuazuain uta a kivangavang.maljiyan a tjagulj izua, marudjilj nacawcau sa na'edjeljem, sarungua' a kigururungan,nu mazuamen,maraliralit ta kigururung,sa katjanitjani,a nia lima a kula kata kinacavacavan,savidanga pi'a'pi'a'yan nu mauma'angamen,kaduduanamen ni kina ni Kama&quot;cunu a nu kerauc savidanga pi'a'pi'a'yan a nu kinacavacavan,ayain itjen,sa pacungalenamen,nukudral a nia pasaliv,pacidingenamen ta zaljum a pinivintang ,saljengseng aravac a nia kula kata lima,palje'aungangamen tua saljengsengan. aiyanga kinakakedriyan nekanu 'utjavan, amin a 'uagu kata kivangavang malevaleva sa kamaya. nu masulesulem 'uzinganga tiavuvu a mangtjengtjez a kemasi vavua,ti vuvu i slep ,natemu'ulj tu tjanuita i cepeng ta vurati ta vasa,pumaya tu anema inalap a lami .a kinarangu ni vuvu, nakitjakururuyanga ta kiniljaceng a tjawtjav a sama' ,kanaljacenganga a makavavua izua penuljatj.i tjaivililj ti vuvu i kuljelje a navenaca' ta vinljud a va'u izua nu kasiv ,pinisangas a ljuang a pinatjukuran uta tu drusa a putjuyan,pinasazuan ta kini'inuman niamadju,izua nu vasa kata kisiapa ,malaing tu anema inalap.setukez aravac tiavuvu a 'emuma,inikamen a maulam ta kakanen. aiyanga tiavuvu, inikanga mapacucun i vavua a 'emuma'uma,inikanga pucevucevulj a tapav nia vuvu,nekanga nu tjemautjav i vavua tjanuamen.singlitanga'en tjanumun vuvu. tucu kedrianga zaljum,mavekeljanga cawcau a sematjaljitiv a ljemanguy,inikanga 'eringaringalj a i tjaljitiv, nasapuljuanga a i tjaljitjiv. kavalanga sicuayan,'aca aravac a zaljum i tjaljitiv samalji itjen.kasicuayan nekanu 'iljang kata cemel.nasamljam a i kalevelevan,naljamcav a zaljum,sarungua' a tjasinasiyan.nu 'azemezemetj nasepelju' a i kalevelevan ta vitjuan a kalikijkij nguangua' aravac,izua nu pacunamen ta sipanapana' a vitjuan na temalidu aravac.aza teljar.na 'ilja's mapa'ulja a kadjunangan,inikangamen a kiputinaki a pa'ulja ta djalan.aiyanga a kinangua'an nasicuayan,singlitanga'en.</FORM>
    </S>
</TEXT>
