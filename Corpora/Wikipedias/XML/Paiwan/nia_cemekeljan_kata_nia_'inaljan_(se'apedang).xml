<?xml version="1.0" ?>
<TEXT id="Wiki_Paiwan_nia_cemekeljan_kata_nia_'inaljan_(se'apedang)" xml:lang="pwn" source="" copyright="" citation="" BibTeX_citation="">
    <S id="0">
        <FORM>( aicu a sinivecik ni veneng. mavan a sikiljavakan itua 'apedang a sikavaljutan kasicuyan nimadju. ) a nia 'inaljan i 'apedang, a nia lja'edi sepiuma a i tjainavalj sekaviyangan a i tjaivili. tiamen a se'apedang i pinuikulaljucan tjaljatjuruvuan a cawcau. ayatua tjuruvu a kemasitjuzuma a naiziu a semamaza,manasika nametjuruvuangaman. 'u kivad'an a ramaljeng, aku pinapungadanan ta 'apedang a tja'inaljan 'u ayain a ramaljeng.mayatucu a 'ivu a ramaljeng,&quot;kakaljadripungan dripung a napapungadan tazua 'apedang, drinipungan azua a Kai ,patjetucu inika namaumalj, sika inika. manu'apedan aza nema&quot; aya ramaljeng. manukemuda ayanga'en. a nia 'inaljan izua a tjaljitjiv ta nia pana, dudut ta 'inaljan, nu kalja'udjaljan 'aca aravac a zaljum reminaw ta pana, izua nu uri sevaca'anga ta 'inaljan, marekutjamen aravac .kaivililjanga sikasengsenganga ta dipu a remengez ta zaljum,kemasizua iniangamen a magagalj. nu kalja'udjaljan pacengceng a pulavay a situ, ta zulezulan.tjuruvu a cawcau a sematjaljitiv a ljemanguy.kumalji a pairing semamazamaza a ljemanguy,a talitu ta 'aca a zaljum a makelukelu, i tjaljitiv,samalji tiamadju ,sa kisuzalangzang uta. izua kamakatalj 'uaguagu'amen i vavua ,zemulezul aravac, nia sipavengetj a 'adjay tua kasiv, nua ljuang ,sa vaik a putidje' a matjaljitjiv a ljemanguy. tazua inikanan a macau' a ljemanguy,kimiya aluanga 'u cavils. 'aivuina'en ni kaka mayatucu,&quot;pay ljanguyu cunu azua 'unu'unu macau' a ljemanguy, kelju 'u patuluay hun&quot; aya ti kaka. madje'ud a 'en sa kamaya. kapakatjeluljanga 'ivu a 'emutjav tjanua'en ti kaka, 'u ljauinanga. tazua ma'avus a 'en ta 'u rekutjan, sa 'u ljupetjenanga 'u ngudjus sa tjikezem ,sake mintjapulu a pasavacalj.manusepu'pu' a 'en,&quot;ainuanga cawcau&quot;aya ti kaka ta salasalad a ma'utja'utjav a kipakikim tjanua'en.malangda'en ta ljingav ni kaka i patalad ta zaljum. maya'en tu macay, sipapuljat a 'u picul, ki'av'av ta 'u nasi, paru'iyavanga'en a kemavakav, kacuaiyanga,sevaca'anga'en a kemasi tua zaljum i talad. sa 'eljingenanga'en ni kaka a pasaljaving, manu inikanga'en a napenancu, sidjelia'en na'usalasalad a ki'azalj, masia 'en aravac,&quot;sini'aljudaanga su pancu&quot; aya ti kaka, sialapanga'en ta itung ni kaka sa paitungananga'en. Kemasizua macau'anga'en a ljemanguy. izua za mataita a tjaljitiv,nia sazuazuain uta kivangavang.maljiyan a tjagulj izua, marudjilj nacawcau sa na'edjeljem, sarungua' a kakigururungan,nu mazuamen,maralit ta kigururung,sa katjanitjani,mapiayanga nia lima a kula a kinacavacavan,nu mauma'angamen,kanianinganamen ni kina ni Kama&quot;cunu a nu kinakuraungan savidanga pia'pia'yan a nu kinacavacavan,ayain itjen,sa pacungalanamen,nukudral a nia pasaliv,pazitinganamen,saljengseng aravac a nia kula kata lima,palje'aungangamen tua saljesengan. aiyanga kinakakedriyan nekanu 'utjavan, amin a 'uagu kata kivangavang malevaleva sa kamaya. nu masulesulem 'uzinganga tiavuvu a mangtjengtjez a kemasi vavua,ti vuvu i slep ,natemu'ulj tu tjanuita i cepeng ta vurati ta vasa,pumaya tu anema a inalap a lami.aza kalangu ni vuvu,nakitjakururuyanga ta kiniljaceng a tjawtjav a sama' kanaljacenganga izua penuljatj.i tjaivililj a navenaca' ti vuvu i kuljelje ,ta vinljud a vau' ,pinisangas a ljuang a pinatjukuran ,ta kina'adavan niamadju,malaing kivasa kikisapa a piniputjuy.setukez aravac tiavuvu a 'emuma,inikamen a maulam ta kakanen. aiyanga tiavuvu inikanga mapacucun i vavua a 'emuma'uma,inikanga pucevucevulj a tapau nia vuvu,nekanga nu tjemautjav i vavua tjanuitjen.singlidanga'en tjanumun vuvu. tucu kedrianga zaljum,mavekeljanga cawcau a sematjaljitiv a ljemanguy,inikanga 'eringaringalj a i tjaljitiv, nasapuljuanga a i tjaljitjiv. kavalanga sicuayan,nekanu'iljang kata cemel.nasamljam a i kalevelevan,naljamzav a zaljum,sarungua' a tjasinasiyan.nu 'azemezemetj nasepelju' a i kalevelevan ta vitjuan a kalikijkij nguangua' aravac,izua nu pacunamen ta sipanapana' a vitjuan na temalidu aravac.a iljas, natemeljar aravac,mapa'ulja a kadjunangan,inikangamen a kiputinaki a pa'ulja ta djalan.aiyanga a kinangua'an nasicuayan,singlida'en.</FORM>
    </S>
</TEXT>
