<?xml version="1.0" ?>
<TEXT id="Li-May_PwnNira_02SN105-3" xml:lang="pwn" source="Li-May Paiwan Data, Participant Nira, file 02SN105-3" audio="02SN105-3 Nira.wav" copyright="" citation="" BibTeX_citation="">
    <S id="a1">
        <FORM>kinasizuan na tja vuvu a kacalisiyan. kasicuacuayan, izua aza pinaka ti savalan a ’adav a cemas, ayanga tu si’atian ta cawcau, ’aw penili’ ta djuadjuay a ’ipu, sa alang tu tjara macidilj a u’aljay kata vavayan a pinaru cawcau a malang ta ’ipu, sa djapesi a venalidi a papunasi, a papuvavaki aza inalang a ’ipu a kinacavacavan katua kinemeneman, vinarungan.</FORM>
        <AUDIO start="3.500" end="44.820"/>
    </S>
    <S id="a2">
        <FORM>kemasi tazua ’inatian tu katjenasiyan anga a cawcau, sa inika mavetjek anga nasi nua cawcau, sa palalaut anga a maudaudalj a mirazerazek. aicu a kinasizuan a tinagiljan na cawcau, i ta pinili’ na cemas a ’adav, tu papucekelj, sa patagilj a ’emati a seman aljak ta vavayan kata u’aljay tu si’acuvungan ta sinisekaulj na cemas a sengesengan.</FORM>
        <AUDIO start="46.540" end="84.850"/>
    </S>
    <S id="a3">
        <FORM>ayatua madadet anan a djamu’ niamadju a marecekelj, azua a sinipualjak a u’aljay kata vavayan, i ta cungal a pinumacan, pakasarekuya aravac ta sikiparakakudan, sikipakakudanan. saka pitasiki’ecevan ta sikavaljutan, pinarumalj anga i kacawan sinipaljiazua anga sikudan na cawcau sa zinululj anga namasan pazangal a kakeljangan tua sikudan na cawcau.</FORM>
        <AUDIO start="86.820" end="130.670"/>
    </S>
    <S id="a4">
        <FORM>kame’aca anga za mareka ka aljak, kame’aca anga za mareka aljak, izua i dedet ta uma’ a karakudakuda, tazua nasedet a kalevelevan ta kadjunangan, sika maculju aravac a cedas na ’adav, ka maisu ta ’adav,  ka maisu ta va’u, ayatua masa ljiateku angata ’adav, azua a sipaisuisu a ’aselu, nu cidingen a paljiavavav, secugcug sakamaya ta kalevelevan. </FORM>
        <AUDIO start="134.170" end="179.110"/>
    </S>
    <S id="a5">
        <FORM>ljakua izua aza napenakaleva ka ljevavav sa ljeteku a maisuisu, pinaljiavavav anga a cemukes a kalevelevan, ’aw maitazua anga sa masualap anga pazangazangal a pacugan. ljakua, ayatua ita cungal a pinumacan, nu tjematjukutjukun ta ’ipu, aza ’ipu kata tjatjukun, secugcug sakamaya ta maca. ka vililjanga, semata ’uluanga a maca niamadju, sa masualap anga sikamasanmusalj a pazangazangal a pacugan.</FORM>
        <AUDIO start="180.910" end="229.360"/>
    </S>
    <S id="a6">
        <FORM>a pa’ulid a sikesan ta vasa, ta vurati pakakedri nu kemesa, kumalji nu kemesa ta va’u, tavatan a sikesan, ljakua ka matu gadu anga a djinumuljan tua lami niamadju, sa kinemenem tu pakaliav a kemesa, sa ’emevad tua va’u sa kesa pitua pariyuk, anema a keljang tu minselak aza a kinsa a va’u, meliav sa kapelju’ a uma’ sa mulavilavi’ anga pasa paljng kata ’ezung, ’aw tazua tjatjukamavilavilad a cawcau, sa izua namacay tazua. </FORM>
        <AUDIO start="231.790" end="282.480"/>
    </S>
    <S id="a7">
        <FORM>kemasi taicu a siniselapay a cinalivatan. aza navaljut nakica’uan anga ta sitingtingan nu kemesa ta va’u, saka maca’uca’u anga tiamadju a tjivilivililj a cawcau.</FORM>
        <AUDIO start="284.740" end="303.000"/>
    </S>
</TEXT>
