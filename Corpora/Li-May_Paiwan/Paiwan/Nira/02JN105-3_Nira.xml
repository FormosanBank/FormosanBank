<TEXT id="Li-May_PwnNira_02JN105-3" xml:lang="pwn" source="Li-May Paiwan Data, Participant Nira, file 02JN105-3" audio="02JN105-3 Nira.wav" copyright="" citation="" BibTeX_citation="">
    <S id="a1">
        <FORM>likuljav kata kakedriyan. kasicuayan izua aza kadjunangan i tjailiku, rutevaca' a likuljav. nu uri penasa'etju ta cawcau a likuljav, papacun anan ta kinarekutjan nimadju, sa nu inianan a kemeljang ta kinakemudan nimadju, tjara na te'azav anga sun ta su rekutjan, nu maitazua tjara uri madjele tu ka kapalaken sun nua likuljav. </FORM>
        <AUDIO start="3.380" end="34.800"/>
    </S>
    <S id="a2">
        <FORM>izua ka ita 'adav, izua a macidilj a vavayan kinacu a madrusa a aljak a mapana a venate'. pakivangavangen anan i ta vudavudas aza madrusa a aljak, 'aw ljeteku ta vudavudas sa vate' i ljaviljaving ta pana. aza madrusa a aljak ika napeme namapenetj a sikivangavangan, nu tjau djemumulj ta vudas, palamu sa manekala pita lima, sa palamu kitjuvangavang uta, namaleva aravac tiamadju a kivangavang.</FORM>
        <AUDIO start="37.860" end="76.450"/>
    </S>
    <S id="a3">
        <FORM>pai tazua manu sevaca' azua a nakemasi gadu a likuljav, mintjus kapacun aza venatevate' a vavayan, ikanga pulingalingav tu uri pasainu a mavilad, ini ka kisumavanen anga a aljak nimadju, pakirimu a mintulu' matua zaljuzaljum ma ki'ilja, ini ka kemeljang anga tu sini 'aljud anga a kava nimadju. nadremukung i taladj ta zaljum, amin anga za drusa a berung na ngudjus tu sinasiyan a namapacucun, sa migeregereger a kinacavacavan nimadju. </FORM>
        <AUDIO start="79.490" end="118.830"/>
    </S>
    <S id="a4">
        <FORM>tazua aza madrusa a aljak, kamayan a kipasavid a kivangavang i vudavudas, inika kemeljang tu nakemuda a penalinguljan, sa inika nakinemenem tu ljiadedededet anga tjayamadju a kamakama na sacemel a likuljav tu pa'ede'edevan tiamadju.</FORM>
        <AUDIO start="121.450" end="145.200"/>
    </S>
    <S id="a5">
        <FORM>ika namaya tua 'aya'ayam tua sacemel katua caucau, kana pacun katu seme'u ta likuljav, matjatjuka mavilavilad a kicacadja, kimanu nema aicu a madrusa kakedriyan? a maru inika nasema nema? 'aw, kumalji tu celecelen tiamadju ta 'ulu na likuljav, aza madrusa a kakedriyan penumaya a benisbis ta 'ulu nua zua likuljav, neka angata a rekutjan niamadju.</FORM>
        <AUDIO start="148.610" end="180.020"/>
    </S>
    <S id="a6">
        <FORM>nu tja marekut itjen tja madjaulj tua tja siselapay, aicu a pupicul kata nama'ar, katje rakacan katje rekutjanÍ¾ nu naminseg a su varung, saka neka su gagaljan kata lumaljan, maru azua madrusa kakedriyan a neka angata a kininemeneman tu tavi'an, siayanga, kumalji ki pa'ede'edevan na likuljav, inika uri sikakuda.</FORM>
        <AUDIO start="182.550" end="212.430"/>
    </S>
</TEXT>
