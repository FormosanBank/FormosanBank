<TEXT id="Li-May_PwnNira_02SN105-1" xml:lang="pwn" source="Li-May Paiwan Data, Participant Nira, file 02SN105-1" audio="02SN105-1 Nira.wav" copyright="" citation="" BibTeX_citation="">
    <S id="a1">
        <FORM>puljacengan i 'elju'eljuan. pulavalavay tucu a 'adav, vaikaken a kipavalit tua 'ucengecengel saka ladruadru' a kasuy, katua sitjukatjukap nu 'emudjalj.</FORM>
        <AUDIO start="3.260" end="18.430"/>
    </S>
    <S id="a2">
        <FORM>tazua puarutaken a kimukav, sa mangtjez a seman kaiven, sa kucianen, tjara sangua' a ledjeledje ayaken. ka 'emcapaken sa ku kilingavi, 'ua! manu 'adid saka dekec, izua za kusuraman a pagalju dri tazua!</FORM>
        <AUDIO start="20.260" end="43.310"/>
    </S>
    <S id="a3">
        <FORM>kivada'anga ken tjay kina i lawlav, djemeli timadju, mayatucu a 'ivu tjanuaken, “tja-selaven a palamu tu semu'adidanan, satje pataud tua suantau, pumaya ljamljam uta, sa tja-ciani, nu matazua kisangua'anga ” aya! haha! “nu ikatjen a napavavala a kilaut tua sengsengan, tjara neka nu tja-sinikeljangan a pa'ulid” ayaken a kinemenem!</FORM>
        <AUDIO start="45.240" end="79.510"/>
    </S>
    <S id="a4">
        <FORM>sangua' a mukav a pa'ulid, ljakua mecemecemel a kiljaceng, na 'emutela aravac, kipavalit satje mirava, mayanga a nageminagalj a izua, ayata namadjele itjen a mangada tua ljavia kata mageris ta djui; palemek nu sedjakdjakitjen ta karicekic ta vini'u nu 'atjuvian! nu kinemenem itjen tucu, tjara magagalj itjen a pa'ulid!</FORM>
        <AUDIO start="81.490" end="117.160"/>
    </S>
    <S id="a5">
        <FORM>izua za ku-vinarungan, “tu ka ika tjanangua' a venljuc tu pida 'apuluan sa katjekapazan?” ayaken. ulja sitalem a pasazua i 'elju'eljuan tua puljacengan, tjasarengua' a kipakakuda. nupucukaken ki ku dje'isenanga, ika uri makapidalj ki izuanga pumukavan ayaken a malevaleva.</FORM>
        <AUDIO start="119.510" end="150.010"/>
    </S>
    <S id="a6">
        <FORM>azua i 'elju'eljuan a puljacengan, izua sama', lukuc, samci, lja'acay auta. inika magudegudem, nu tauginces, gemetel uta, kamayamayan a naliljualjuas a 'uljav. pay pacunu! izua aicu a kemasi tua tiribi a tja-langdangedan tu namasan ljavaljavaran tu patjara kakanen.</FORM>
        <AUDIO start="152.130" end="184.800"/>
    </S>
    <S id="a7">
        <FORM>matavi' itjen aravac! azua a pinalangtjav aravac a benurebus ta cemel, tua mareka ljaceng; azua a ljayar a sa'etjuan; azua tja-kakanen a 'abura. kemakanitjen sakamaya, sa neka nu tja-keljang, tu uri tja-sikaselapayanga, tu tja-sikasa'etju anga.</FORM>
        <AUDIO start="186.430" end="212.090"/>
    </S>
    <S id="a8">
        <FORM>a pa'ulid angata azua a sinitalem a tja-lami, a va'u, a ljapanay, a ljasiyak, a vasa, a 'a'ilj, a vurati kutua nakirumadju a venangalj a mareka ljaceng, kumalji ki maumaljanga a tja sikarakudan, katua meliavanga ta papili'an a kakanen, nakuya itjen a dremaudrav tua tja-kakudan tua ta lami a kemasi cuay.</FORM>
        <AUDIO start="214.490" end="249.990"/>
    </S>
    <S id="a9">
        <FORM>ayata aicu a ta kinacalisiyan na lami, kinasaljingan anga, metjuruvuruvu anga tjengelay, saka sinanepazangal anga auta!</FORM>
        <AUDIO start="251.840" end="263.530"/>
    </S>
</TEXT>
