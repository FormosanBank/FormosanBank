sinatʉ kari Cai’ingwxn cungtung taihiu sehu musu’ʉvʉ maraini na Iencumincu
’esi na niaca’iva cu mapusan urucin cenana taniara miaasua soni. niarisinata na sienfa sua “sanpau” kisʉʉn ia, pati’ʉnʉ’ʉnʉʉn cu “Iencumin” kisʉʉn. sua sipatanganai isi ia, ka’anʉ cu makai miana, ’una ti’ingi ’esi masicuru’u ’imiin. parasurucuʉn cu Cau Vuvurung tamna nganai, “masiiraru cauin” sua ’ʉnai Taiwan isi. muuciri kita nesi. soni, te kita musuruusuru kiracʉkʉʉcʉkʉ. te ku taihiu sehu, masiikusa na kavangvang Cau Vuvurung. ’una nipamucia, te kita mangucunu navungu musu’ʉvʉ. niaca’iva cu usʉʉpatʉ mʉna cenana isi. nimuru’inasʉ kamu. koo kamu katʉtʉnʉn arakukunuʉn. te ku taihiu sehu, maraini misee kamua. 
potucucuru ku. mataarava masini. ’esi na aracʉvʉrʉa mita namuriungu. ’una pa cau pacʉpʉngʉ, namune’i maraini misee. isi sua vanai maku, tia taihiu sehu maraini kamua misee. miana sua ka’anʉ katʉtʉnʉn. nukai, cau cucumeni tamna muru’inasʉ. ’una cau pacʉpʉngʉ, masiiraru tia makaasua misee. vanai kita tia muuciri nesi, te kita pati’ʉnʉ’ʉnaʉn cʉpʉngʉ makaasua. 
’uruupaca kita ka’anʉ rangrang kari. tumatuuturu neni vanai tia maraini misee na Cau Vuvurung? ’ʉnai Taiwan isi. miaa niaca’iva cu usʉʉpata mʉna cenana, ’una cu cau monoon nesi cumacʉvʉrʉ. cau iisua, masiiraru ’esi takacicini cumacʉvʉrʉ. ’una takacicini tamna kari, uʉnhua, niurina, siacʉvʉrʉ ’acangʉ ’ʉnai. macuvungu, koo pa nguani pakiituru, ’una cau cucumeni iaavatu
na ’ʉnai isi. makaasua cu, sua marivivini iaavatu cau ia, makai tuiisua cu cauin ’ʉnai isi. sua masiiraru kasian cau ia, niara’akia cu to’unain. makai cu cau cucumeni, ka’anʉ cu ngaca’ʉ ’ʉnai, tuiisua kacikicikiringa cau. ’ʉna ucani tʉmʉkʉ cau. sua vanain aratatia ia, manasʉ niaranai cau cucumeni tamna muru’inasʉ. noo ka’aniin kita makasi, tia katʉtʉnʉ sua kuka. makai isi niaca’iva cu cau cumacʉvʉrʉ, te kita taramanʉngʉ, masicucuru vanain. makasua cu, sua sehu ia, tia vanai nipaicaa iisua. mangucunu pacʉpʉcʉpʉngʉ neni nipamucia. isi sua vanai maku tia muuciri nesi. ’una ucani sinatʉ “Taiwan tungsʉ” kisʉʉn. 
sinatʉ iisua nguain tamna to’urua kari, ’una makasi, “aranai miana, ’akia niarisinata poiisua nipaicaa miana. cau Hʉran kani pananai, Cʉng sʉʉ kani mapurai, Cingtai kani niputukikio.” masiiraru makaasia Nakasaiana tamna siacʉ’ʉraa. sua Cau Vucurung ia, miaa ’esi pa niaca’iva meetusa cenana miana, ’esi cu ’ʉnai isi. ’una cu macakuarʉ uʉnhua mataa macʉrang, ’apacuvungu nanamu. nakai ’apaica maa kita takacicini tamna siacʉ’ʉraa. marisinatʉ nipaicaa miana. vanai isi, te ku taihiu sehu, masiikusa na Cau Vuvurung maraini misee. 
Hʉran mataa Cʉng cʉng kung tamna sehu. nimiapacai ’Oria mataa marisuacʉ nupasʉ. miaa Cingcau citai, paira ’una tatia musucara’ʉ macangini. miaa Ripuun citai, musikarʉ na to’unaa Cau Vuvurung ’uma’atipi. mataarava cu Minkuo tamna sehu. tia kani ’apatʉnʉn mataa namanamarʉ siacʉvʉrʉ. makaasua usʉʉpatʉ mʉna cenana. kavangvang sua niivatu na Taiwan sehu. ’uruupaca nantu macangini, marisuacʉ ’ʉnai. miakaka Cau Vuvurung tamna kenri. vanai isi, te ku taihiu sehu, masiikusa na Cau Vuvurung maraini misee.
’uruupaca niurina Cau Vuvurung matimanʉngʉ tanasʉn.’uruupaca kangvang niurina macʉrang matimanʉngʉ kurakurapʉ. nakai, miaa tuiisua masini tamna kuka. niara’akia Cau Vuvurung masiiraru tia takacicini tamna kenri. nimitʉrʉ aranai miana cupuungana tanasnʉ. ka’anʉ potucucuruʉn nguani tamna kenri. vanai isi, te ku taihiu sehu, masiikusa na Cau Vuvurung musu’ʉvʉ maraini misee. 
masiiraru ’una Cau Vuvurung tamna kari. nakai aranai miaa Ripuun citai, mataarava 1945 cenana. ’atipin sehu, aka kani ’uruupaca takacicini tamna kari. makasua cu, te cu muruvangvang ma’acunu kari Cau Vuvurung. ’akia cu kavangvang ’Oria tamna kari. maka’ʉna’ʉna sehu, ka’anʉ kipaatʉsʉ maritakarʉ Cau Vuvurung tamna uʉnhua. vanai isi, te ku taihiu sehu, masiikusa na Cau Vuvurung musu’ʉvʉ maraini misee. 			
cenana meesua. ka’anʉ tavara’ʉ cau Iami. musakasakau uvʉngʉn ’inia hʉferiau. miakaka tina’an cau ka’inia. vanai isi, te ku taihiu sehu, masiikusa na Iami, musu’ʉvʉ marai misee. sua niaranai ’ʉnai cucumeni musikarʉ na Taiwan, nguai sua monoon na sipu ’Oria. nimu’uruu’uru ara’akia cu nguani tamna nganai. vanai isi, te ku masiikusa na ’Oria, musu’ʉvʉ maraini misee. 
musuruusuru cu mincu. arivariʉn sehu Cau Vuvurung tamna niarisusunaa. ’una sehu tamna nipakiturua, ’una nikipatʉsaa. soni, ’una cu kita “Iencu mincu cipʉnfa”. nakai horecu isi, ka’anʉ kasakʉnʉʉn sehu. ka’anʉ kita mara’an putukikio, ka’anʉ marivangvang, ka’anʉ maningcau curu. vanai isi, te ku taihiu sehu, masiikusa na Cau Vuvurung musu’ʉvʉ maraini misee.			
makasi kita “tuoyen uʉnhua” kani sua Taiwan. nakai, mataarava masini. Cau Vuvurung tamna tina’an, kiatuuturu, siacʉvʉrʉ nupasʉ, marivivini pa na ka’anʉ Cau Vuvurung. ’una pa, koo pa tarasangai taranʉkʉpai, mataa taracuru’uʉn na Cau Vuvurung. ka’anʉ pa musutanpʉ niputukikioa sehu. muru’inasʉ mataa masange cu Cau Vuvurung tamna cʉpʉngʉ. vanai isi, te ku taihiu sehu, masiikusa na Cau Vuvurung musu’ʉvʉ maraini misee.			
ka’anʉ musutanpʉ nikipatʉsaa mita. mkaasua namunamu cu, koo makacang mati’ʉnʉʉ’ʉna. muru’inasʉ iisua, ’esi pa ’inia mataarava masini. cucuru maraini! soni musu’ʉvʉ maraini misee. manasʉ nimaca’ivi cu miaranau takananga. nakai, sua iai ia, te cu pananai arakaranana. ka’anʉ ku pacʉpʉngʉ, usʉʉpatʉ mʉna cu cenana. niru’inasaa Cau Vuvurung, tia vanai ucani sinatʉ, ucani maraini misee kari, tavara’ʉ cu ara’akia. nakai, ’una cʉpʉngʉ maku. kamʉcʉ sua maraini misee soni, tavara’ʉ cucuru pakamamanʉng kitana kavangvang. 
te ku ’uruupaca Cau Vuvurung tamna macʉrang. tumatuuturu neni vanai kita soni tia arakukunu. ’una Tayaru tamna kari, sua “cʉnsiang” ia, “Balay” kisʉʉn. sua “hʉcie” ia, “Sbalay” kisʉʉn. tia pu’uru’uruʉn “S” misee, pokariikari cu “Balay”. kariin sua “cʉnsiang mataa hʉcie” ia, ’apacuvungu cʉpʉngʉ iisua. iimua, sua cucuru tia ’arupamanʉngʉ ia, tia ’apaica marivuarʉ cucuru nipaicaa. makausin ia, manasʉ te cu ’una ramangʉ makacʉkʉna. 
na Cau Vuvurung tamna uʉnhua. noo ’unain cau nipaamuci na cau cucumeni. ’unain cʉpʉngʉ tia ’arupamanʉngʉ. sua mamarurang ia, tia maricuvucuvungu nguani. noo matacuvucuvungu cu ia, ka’anʉ makacʉng maripipining kari maraini misee. mu’uruu’uru pa marivuvuarʉ takacicini tamna cʉpʉngʉ. marivivini ’apima cu ’inia mamarurang. sua niaca’iva cu ia maca’ivi cu. isi sua kisaa “Sbalay”. 
pacʉpʉngʉ ku, arakukunu kita soni. kamʉcʉ nguai sua sehu mataa Cau Vuvurung ’esi cucuru “Sbalay”. sua niaca’iva cu nipamucia, nipaicaa miana, arivuvuarʉn maku pokariikari. nusoni, tangria mita Cau Vuvurung, tia maripipining kangvang kari. ka’anʉ ku tavara’ʉ makasi kamu, iurusoo ku misee. nakai te ku makasi kamua, usʉ’oo na tavaarunga sua kamʉcʉ tamna cʉpʉngʉ. sua nipamucia miana ia, ka’anʉ tia makaa’ʉna arapipining. kuka isi, tia ’una ucani taniara, cucuru masiikusa na ’arupamanʉngʉ cacanʉ. 
sua soni ia, ’esi pa maa tia pananai. tia kara cucuru ’arupamanʉngʉ, sehu sua tia cʉ’ʉraa. ka’anʉ Cau Vuvurung mataa ’Oria. tavara’ʉ ku, ka’anʉ musutanpʉ ’inmaamia ivici pokariikari. sua niputukikioa na Cau Vuvurung, iisua sua tia cucuru ’arupamʉnʉngʉ kuka isi. 
te ku moon nesi marivuvuarʉ kari. na sikara Cungtung fu, tia ’apuciri “Iencu mincu risʉ cʉng’ii mataa risʉ cuansing cʉng’ii uiyenhui”. te ku ’uruupaca Cungtung tamna nganai marivivici. makariikari mataa Cau Vuvurung tamna taihiu.kenkiu tia putukikioa kuka. 
te pa ku masii’ʉna. Cungtung fu tamna uiyenhui, tia tarasakʉnʉ ’esi kara katʉʉtʉa kuka mataa Cau Vuvurung. kavangvang sua tuiisua taihiu ia, tia ’apaica nimakariikari tanasʉn mapurai ’inia. nguani tia mavici cʉpʉngʉ cau, marivuvuarʉ na uiyenhui. 
’una pa, te maku tuturuʉn Singcʉng ien. ’apaica taniara makariikari, mapurai poiisua “Iencu mincu cipʉn fa tuitung hui”. sua nipukarikaria tia putukikioa ia, tia poon na Singcʉng ien marivuvuarʉ kari. sua tia pakarikaria ia, makai tikirimi nipaicaa miana cʉpʉngʉ. mapurai Iencu mincu cʉcʉʉ. poiisua cingcii tamna katʉʉtʉa musuruusuru. ciau’ii mataa uʉnhua tamna ’apacuvungu. tia makananu pakamʉnʉngʉ tina’an. mataa kanamarʉ Cau vuvurung tamna kenri. 
poiisua masini tamna horecu, mataa Cau Vuvurung tamna niurina uʉnhua. ’una cucuru ka’anʉ maatʉa. te kita ’apuciri “Iencu mincu farii fu’uu cungsin”. tia pati’ʉnʉ’ʉnʉʉn sua ka’anʉ mamanʉng. masii horecu mataa niurina ia, ka’anʉ paira ’una ’apacangini.
te maku tuturuʉn kʉkʉnang maku kumu’iing. tia tikirimiʉn vanai Cau Vuvurung tamna niurina. nimoon na niurina ’ʉani, sua ka’anʉ vanai tia mapu’a. niaracakʉnʉ ka’anʉ pau’i tamna marʉkurapʉ, nakai nipacuʉn horecu. makai makaasia, te kita kinkiu, tia pakʉnnanu masii aramamanʉng. 
te pa maku tuturuʉn kumu’iing. nimikiananu sua hʉferiau uvʉngʉn na Ranyi, tia arisinatʉn marivuvuarʉ na cau. noo ka’anʉ pa tavara’ʉn aravariʉn iisua hʉferiau, tia uranʉn pasacarapʉ cau Iami. maatʉa, tia putucauʉn ’Oria siacʉ’ʉra takacicini. na usia vuanʉ matuun taniara to’urua. tia kinsaʉn mati’ʉnʉʉ’ʉna horecu, ’apui’i ’Oria tamna masiiraru keri. 
cenana isi maan ucani vuanʉ ucani taniara. te cu kita matiananai maritapasʉ, marivuvuarʉ Cau Vuvurung tamna niurina ’ʉnai. ’esi cu mapurai tuiisua farʉn sua tanasʉn. nuari sua Iencu mincu cʉcʉʉ ia, te cu arisuruusuru kiracʉkʉʉcʉkʉ. te kim mara’an mapurai “Iencu mincu cʉcʉʉ fa”. “Iencu mincu tutii mataa hai’i fa”. “Iencu mincu iyen facan fa”. tia tacucuʉn na Rifa ien makaiikari. 
ca’aania soni, te cu kim matacuvucuvungu singcʉng hui’ii. te pa ’una tia tuturua sehu. nuari cecenana aru vuanʉ cani taniara. tia tumatuuturu Singcʉng ien, makananu cu niputukikioa sehu. mapurai Cau Vuvurung tamna risʉ cʉng’ii, ’apuciri Cau Vuvurung tamna cʉcʉʉ. isi sua tia putukikioa sehu.
te ku pookari ’esi sian. ’esi tiensʉ mataa ’esi cumacʉ’ʉra uangruu tangria Cau Vuvurung. cʉ’ʉrao kim! ’esi kara masicucuru. puraio kim! tuturuo kim! masii cucuru sehu mati’ʉnʉʉ’ʉna nipamucia. 
te ku sosomanpe na kavangvang tangria Cau Vuvurung. iikamu marimia’ʉ kuka isi kavangvang cau. sua kiracʉkʉcʉkʉa mita ’ʉnai, mataa miana tamna niurina kari, cucuru kasakʉnʉʉn iisua. iimua tia vuʉn tatia nguain tamna nganai. nuari, te kita ’apaica mapurai putukikioa. masii sua macuvungu mataa nanamu mita. kavangvang monoon na ’ʉnai Taiwan isi. ka’anʉ cu ara’akia kari, ka’anʉ cu maroka cʉpʉngʉ, ka’anʉ cu aratʉkʉnʉ mataa takacicini tamna niurina uʉnhua. ka’anʉ cu macuvungu mamʉmʉkʉ na takacicini ’ʉnai. 
te pa ku musu’ʉvʉ maakari cau kavangvang mita. arakukunu kita kipaatasʉ, tarakanangʉ takacicini tamna nipaicaa cumacʉvʉrʉ. tarakanangʉ takacicini tamna ’ʉnai. tarakanangʉ karananana uʉnhua. cucuru ’arupamanʉngʉ, arakukunu musuruusuru. muukusa vo’oorua Taiwan tamna nuari. te ku musu’ʉvʉ na kavangvang kuka cau. ’apaica ramangʉ soni, kipaatʉsʉ kita tuiisua ucani cucuru ’una cʉng’ii tamna kuka. ucani karananana cau, nakai katʉʉtʉa kuka. 
sosomanpe kavangvang kinvaivaia!