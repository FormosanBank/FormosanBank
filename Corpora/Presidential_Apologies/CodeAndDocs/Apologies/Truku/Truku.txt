Patas bukung klwaan Cay Ing-Un pquri seejiq tnpusu ppsruwa qnquan
Empusal dha(22) hngkawas brah na jiyax sayang, numal pusu gaya ta bnkug ska hiya ka “seejiq mqdgiyaq”o wada ryuxun“seejiq tnpusu”. Ptpusu hangan nii o aji wana wada pkeangal pnseanak hangan, duri ni wada pteura hnigan seejiq tmpusu o “seejiq tnpusu” Taywang. Hyuga ta babaw pusu nii qangaw ta kingal qatar brah. Paah balay lnglungan empririh ku Mklawa Klwaan pquri ku kana seejiq tnpusu ppsruwa qnquan. Quri wada spat kbkuy(400) hngkawas, kana namu ka wada mapa qnrqilan ni ini psdkai qmita o empririh ku Mklawa Klwaan pquri ku munan ppsruwa qnquan. 
Snhyiun mu, bitaq sayang nii mniq kgkyyig ta ka duma seejiq o ana ini psbrnahi msa. Asaw saw nii kika pusu balay seiyah mu pririh Mklawa Klwaan ppsruwa qnquan nuda. Ngalan dha saw ida nkiya ka ana manu endaan ini psdka nuda, aji uri o endaan qnrqilan klgan seejiq ni sqita dha ida asi saw nii ka skrana seejiq msa o kika pusu balay shiyug mu hini sayang tgplealay balay kkmpriyux lnglungan. 
Jyanay mu kari msleexan, pusu balay seiyah mu pgkla ppsruwa qnquan quri seejiq tnpusu. Dxgal Taywang nii o spat kbkuy(400) hngkawas brah niya tna niqan seejiq ka mnniq hini da. Dseejiq nii o muda nanak kndsan dha, niqan nanak kari dha, knkla kndsan, gaya ni nniqan dha. Lmutut niya, aji mnda snrwaan dha ni wada miyah dxgal hini ka kingal qpuring seejiq raaw. 
Knrana endaan o mniyah babaw na ka seejiq o wada gmeeluk mangal kana ana manu nseejiq tnpusu. Wada pqluli tealax paah nniqan gnkla dha balay, wada maaseejiq isil, wada maaseejiq aji tmpusu, wada maaseejiq mniq tgmuhing. Kingal klgan seejiq wada muda sun o ida bi yaa sphiyug dha babaw qnrqilan seejiq. Rahuq na ini ta pgkla, ita o kingal klwaan mnegslagu, nasi aji do asi ta ka spruun balay qmita ka endaan nii, asi ka srngaw knbalay. Babaw niya, pusu balay o Mklawa Klwaan ga, asi ka paah balay lnglungan psbrinah lmnglung endaan nii, kika pusu balay seiyah mu mhiyug hini jiyax sayang. 
Niqan ka kingal patas, hangan na o “Endaan Taywang”. Kari plealay na hiya o saw nii kari na, “Taywang o ungat endaan. Seejiq Msquring ka mnruq na, Teyseyku ka qmneepah na, Mansyu ka pnkrana na.” nii ka pusu balay qqita endaan seejiq Klmukan. Seejiq tnpusu o tna wada piya kmxalan kbkuy hngkawas brah na mnniq hini da, niqan mttuku balay knkla kndsan dha ni wada mllutut kngkingal knxalan. Kiya ni wana paah quri qqita lnglungan tghbaraw seejiq ka ppatas ta endaan, asaw nii, pririh ku Mklawa Klwaan ppsruwa qnquan quri seejiq tnpusu. 
Biyax kklawa Seejiq Msquring ni Teyseyku ga, wada pkbaax phuqil ni rmingat mangal dnuuy klgan seejiq Pipuwa;klwaan Mansyu siida uri o wada mkniwa psdara ni mrut;klwaan Nihung siida o wada mtmay mkniwa kmlawa seejiq tnpusu, bitaq balay babaw tnjyalan muda pklmukan seejiq tnpusu ka klwaan Cyukuku. Spat kbkuy hngkawas nii o kana mnda Taywang hini ka biyax kklawa o powda biyax qngqaya tgjiyal, rmingat gmeeluk dxgal ni muda embiyax balay smeeliq pusu biyax seejiq tnpusu. Asaw nii empririh ku Mklawa Klwaan ppsruwa qnquan quri seejiq tnpusu.			
Seejiq tnpusu o murug gaya psdrux euda alang, duri ni dmuuy kkla nrudan psbalay mneudus lnglingay. Kiya ka kiya ni endaan phiyug gaya klwaan sayang o seejiq tnpusu ga, wada rmahuq powda lnglungan dha nanak ni pusu biyax kklawa dha nanak. Wada sliqan ka bbkug tnlangan dha sbiyaw, ini srwani ha ka pusu biyax qmpringan dha. Asaw nii empririh ku Mklawa Klwaan ppsruwa qnquan quri seejiq tnpusu. 
Seejiq tnpusu o niqan nanak kari dha, mnda klwaan Nihung wada pkNihung dhyaan, duri ni babaw maxal mngari kbkuy mspatul rima(1945) hngkawas, Mklawa Klwaan o wada dmakar prngaw kari seejiq tnpusu, nii o wada paru balay pkeungat kari klgan seejiq tnpusu. Wada mqhdu hari maaungat kana ka kari seejiq Pipuwa. Kana mnda hini ka Mklawa Klwaan o wada ini dhuq kmbiyax kmlawa knkla kndsan nrudan seejiq tnpusu, asaw nii empririh ku Mklawa Klwaan ppsruwa qnquan quri seejiq tnpusu. 
Hngkawas siida, Mklawa Klwaan o spowda dha ini kla ka seejiq Tau ni wada pniqun alang Tau ka Quci Samaw Pusu Biyax. Wada mangal pnqnaqih Quci Samaw Pusu Biyax ka seejiq Tau. Asaw nii empririh ku Mklawa Klwaan ppsruwa qnquan quri seejiq Tau.						
Paah mtmay Taywang hini ka seejiq pnaah isil do mnniq breenux ryaxan hidaw ka seejiq Pipuwa ka wada plealay bi smtrung. Mnda hini ka mklawa klwaan o wada pkeungat hnigan seejiq Pipuwa, asaw nii empririh ku Mklawa Klwaan ppsruwa qnquan quri seejiq Pipuwa uri. 
Wada kmpriyux maapusu ka seejiq do wada smiyuk pneysa seejiq tnpusu ka Mklawa Klwaan. Kiya ni wada psdhug ka Mklawa Klwaan uri, wada embiyax bi muda uri. Sayang do niqan mrana balay ka “pusu gaya seejiq tnpusu” da, kiya ka kiya ni gaya nii o wada ini spruuy Mklawa Klwaan. Nuda nami o wada ini ptgeaguh, ini pqhdu, ini pttuku knmalu. asaw nii empririh ku Mklawa Klwaan ppsruwa qnquan quri seejiq tnpusu.					
Taywang o tnlangan“lala klgan knkla kndsan”sun. kiya ka kiya ni bitaq sayang, seejiq tnpusu ga, quri kkbiyax hiyi, ttgsa, kndsan dnuuy, tteumal kklawa ni quri pnskraya lala klgan o ida gaga tgbukuy aji seejiq tnpusu. Duri quri qqita seejiq tnpusu o ida ini kmpriyux psnakan qmita. Ini pntuku ka qneepah Mklawa Klwaan, wada pqraqil seejiq tnpusu aji endaan duma klgan seejiq. asaw nii empririh ku Mklawa Klwaan ppsruwa qnquan quri seejiq tnpusu. 
Ini tuku ka qneepah nami, kngkingal knxalan wada nami ini hlayi nhari ka kneini tuku qneepah nami, kika wada pqraqil hiyi namu, bitaq sayang. Ini ta balay kla. Ppsruwa qnquan sayang o ana yaa mtraraw bsiyaq balay, kiya ka kiya ni nii o pnrjingan. Ini ku sulu qnrqilan spat kbkuy(400) hngkawas o asaw kingal patas nii ni kingal kari ppsruwa qnquan do mha msbalay da. Kiya ka kiya ni pnaah balay lnglungan mu smulu, pnsbrinah qnquan jiyax sayang o kika pnrjingan mquri pnsbalay seejiq knlwaan nii. 
Srwai ku pduuy kingal kkla lmnglung seejiq tnpusu ka miyah ku pgkla hini jiyax sayang. Kari seejiq Embgala ga, “balay endaan” o “balay” ni “psbalay”o“sbalay”, kiya o psaan phnang“s” brah na ka “balay”do “sbalay” ksun. balay ni sbalay nii o mndka pusu kari na. ryuxun ka kari o balay bi psbalay o wana muda balay bi lnglungan mtdqras knbalay kika dhuq psbalay. 
Kska knkla kndsan seejiq tnpusu ga, nasi niqan seejiq ka wada pqnaqih taxa alang hiya, nasi mkmpsbalay ga, rudan o pspuun na ka pnqnaqih ni wada pqnqihan. Pspuun o aji asi ppsruwa qnquan, kiya ni pllayun pprngaw lnglungan dha. Wada mnhdu rmngaw kari lnglungan dha do pseupu peimah kingal pratu sinaw ka rudan ni kika wada balay bi mnhdu ka endaan da. Nii o kika ksun psbalay. 
Snulu mu jiyax sayang o ppsbalay mu Mklawa Klwaan ni seejiq tnpusu. Ngalun mu ka qnquan endaan, knbalay endaan ni duuy mu kana biyax ni aj mu rangi ana kingal rrngaw mu. Lawa cicih, seejiq tnpusu o emprngaw lnglungan dha uri. Ini ku ksa srwai sayang da, kiya ka kiya ni pnaah balay lnglungan mu ka ppeeniq snluan munan, qnquan endaan do aji empnpusal muda duri, klwaan nii o ida empniqan kingal jiyax, balay bi empquri msbalay. 
Pnrjingan ka jiyax sayang, qpahun muda psbalay o Mklawa Klwaan aji seejiq tnpusu ni seejiq pipuwa. Mkla ku, wana kari nanak ka ppsruwa qnquan o ini tuku, euda qmeepah kana sjiqun tnpusu o kika pusu balay dhuq muda psbalay.					
Empgkla ku hini, sapah qpahan thowlang o emphiyug 'qmpringan knslagu endaan seejiq tnpusu ni ppriyux knslagu' mduuy ku hnigan thowlang klwaan ni yaku ka mdudul na, seupu ku kana pririh klgan seejiq tnpusu mseupu mhraw knslagu endaan, duri ni seupu empprngaw qquri qpahun knlwaan.					
Pskray ku rmngaw duri, qmpringan pphiyug ruwan Sapah Qpahan Bukung Klwaan o nii smparu balay qmita pnegluban seejiq tnpusu ni klwaan o msdka. Pneiyah pririh kngkingal klgan seejiq tnpusu o mnda pnspuan empprngaw, gisu balay bi pnaah hnang lnglungan seejiq na nanak. 
Niqan duri, emprngaw ku Pusu Qpahan Klwaan ppeeniq dha jiyax euda empprngaw“ddudug pusu gaya seejiq tnpusu”. Pnspuan pnrngagan qpahun qmpringan o kika pspuun emprngaw qpahun Pusu Qpahan Klwaan ni euda Mklawa Klwaan babaw na. kiya o qpahun quri bbhraw aji ssnguhi endaan, ddudug kklawa nanak seejiq tnpusu, pplutut ttgsa ni knkla kndsan, kklawa kkbiyax hiyi ni kklawa pusu biyax seejiq tnpusu ga mniq alang paru saw nii. 
Quri knkla kndsan seejiq tnpusu ni gaya sayang ga, niqan cicih ini pnlngug na, emphiyug ta niqan balay pnklwian na 'pusu qpahan gaya seejiq tnpusu', muda ppgaya ni tai saw psbalay gisu ini pstuq pnquqan gaya seejiq tnpusu ni gaya klwaan gisu spgaya sayang.					
Empgspung ku Qpahan Klwaan niqan pnegluban na, nhari muda smmalu, seejiq tnpusu asaw gaya ni mniq dxgal nrudan aji asaw ssmbarig musa tmsamat ni wada pniqan ruciq o quri endaan nii mowda nami empprngaw pkeungat ruciq. 
Empgspung ku Qpahan Klwaan niqan pnegluban uri, quri endaan empprngaw wada speeniq alang Tau ka Quci Samaw Pusu Biyax ga, ppeiyah dha pnrngagan. Brah na ini pqhdu emprngaw ka ppeeniq Quci Samaw Pusu Biyax o niqan ka snahaw bbgay seejiq Tau.					
Duri, quri ssparu ppgkla hyaan nanak seejiq Pipuwa o quri gaya ppgkla hnigan o mngari idas mtrul jiyax brah na, mowda nami empprngaw quri gaya Tau saw meangal hnigan pusu biyax dha ka seejiq Pipuwa. 
Maxal kingal idas kingal jiyax hkawas nii emprajing nami mayus, pgkla dxgal nrudan seejiq tnpusu. Ppgaya quri alang o wada nami prajing muda ni babaw niya suyang snluan kklawa nanak seejiq tnpusu o empknhuway maabalay. Empaa nami nhari ka gisu smpruun balay seejiq tnpusu ka “gaya kklawa nanak seejiq tnpusu;,“gaya ayus gsilung ni dxgal seejiq tnpusu”ni“gaya kkrana kari seejiq tnpusu”saw nii gaya o usa nhari mgay Prngagan Pphiyug Gaya ni qqita dha. 
Babaw kndaxan jiyax sayang, mowda nami empprngaw qpahun kana seejiq tnpusu klwaan. Ska prngagan nii ga Mklawa Klwaan o mowda pgkla lala balay qpahun. Babaw niya maspat idas kingal jiyax kngkingal hngkawas o Pusu Qpahan Klwaan ga, empgkla qnpahan dha kkmpriyux knslagu ni knslagu endaan seejiq tnpusu. Pkbalay knslagu endaan seejiq tnpusu ni pphiyug pusu kklawa nanak seejiq tnpusu o kika tru dnngsan qqpahun Mklawa Klwaan quri seejiq tnpusu. 
Empkaguh ku kana seejiq tnpusu gaga hini, ga brah sasaw samaw, seupu ta maaseejiq empgkla. Empkeaguh ku kana namu eiyah namu kmlawa qmita, aji miyah lmkuh. Kana lupung kmbiyax dmudug, tmgsa, tai saw empkbalay ka sndhgan Mklawa Klwaan nii ni balay bi wada kmpriyux qnquan endaan. 
Mqaras ku balay kana seejiq tnpusu lupung mu, yamu ka wada pkeiyaw kana seejiq klwaan nii, hhiyug dxgal ni kmlawa nrudan, kmpraan brihan nii o ungat rrihan. Kmpraan brihan nii o naa smpruun. 
Babaw na empowda nami ddudug qpahun, tai saw bgurah knxalan, kngkingal knxalan seejiq tnpusu ni klgan seejiq nii mniq Taywang o aji mqada kari, aji empsnguhi, tai saw aji empsthiyaq knkla kndsan dha nanak, aji emplutut rmigaw dxgal dha nanak. 
Empgspung ku sseupu kmbiyax kana tnlangan, kkla ta endaan ta, kkla ta dxgal ta ni kkla ta knkla kndsan klgan seejiq uri. Pquri ta psbalay, pquri ta seupu mniq ni mrana, pquri bgurah eiyah Taywang.			
Empgspung ku seejiq klwaan, mnda saw nii jiyax sayang, seupu kmbiyax pphiyug kingal klwaan mslagu. Kingl balay bi klwaan lala klgan ni msdka.					
Mhuway namu balay.