Cay in wen zong tong zongtong 'am taypiyaw ka to'oya' tiSkobih ka SaSinSinraehoe' kina:at
hini Sam’iyaeh o roSa' tinal'oemaeh ka kinSahpi:ihan ila. niya'om ray Sienfa: kina:at komSa' ka Sanpaw sapihin ila ka SaSinSinraehoe’ karo:o'an.hini tinil’itol ka raro:o’ , boloe’ ila kakhayza’an ka ’ima ’aewhay rino:o’, ’am pakSekla’ Sapang kamamalahang ka hini ’oemaeh ’isahini Sapang a toml ’ima rowaSek rini .saeboeh ka SinSinraehoe’.	Sekla’ ila ka ’inakhini’an howaw, kaysa’an yami ’am minsalaz ka kinaSkoraehan. yako ’iwana to’oya’, ’am balong ka SinSinrahoe’ saeboeh, ’aring to’oya’ kaS’abo’ tabin ’isahini pinatawaw ’okay paylal’oz, 'omahoiS ila! hini Sopat kin kabhoel o hayza’ila tinal'oemaeh, ’inimon ’akoey ka kinhopay ki ’ima wawili’ ka kinalahang, yako 'iwan ila ka 'ayporong, rini yako ’am komSa’ila : ’omahoiS ila ! 
ya:o Sekla’, kanmita’ hani saeboeh ma’ ’ima hayza a ka ’aroma’ komSa’ay! kayzaeh! hini kapowa'en Sipnabih. kaysa’an ma’an ’ima Sil’i: kapayaka:i’ howawkoSa’en ’am boloe’ ka ’imahoiS ray hin’az’azem. kakhayza’an noka saeboeh kinhopayan, nakhara’ ila komSa hini kinhopay niya’om nonak pinanra:anan, kaysa’an yami miriri:i’ rini, ’ita’ tatalam sapih ila saeboeh ka hin’az’azem konaeh. 
yako tapanabih ’inimon, 'ampowa’ tiSkobihkoSa’en ka hini SaSinSinraehoe’ saboeh. hini ’oemaeh koSa'en taywan , ray ’ima Sahpi:ih ilaSopat kinkabhoel tinal'oemaeh hayza' ila ka ma'iaeh rini 'ima rowaSek. ’a’aringan ’ima rowaSek rini mae’iyaeh, lasiya hayza ni nonak ka kapayaka:i’, kaspengan ,hayza koSa’en ka kin rowaSekan nasiya nonak. bi:il ila,mowa:i’ ka Say kabih no wasal ma’iyaeh kaShowih ila ka hini ’oemaeh. 
kakhayza’an wa:i'in ila noka ’ima haba:an ma’iyaeh, mowa:i’ ’ana kano’ paraylis ila. Sapang ’ima minSa'la' rowaSek rini ka ma’iyaeh, paka’aroma'en, nakhara’ ’aehae’ taew’an Sohowihin ka ma’iyaeh ila. ’aehae’ Sinraehoe’ ’am min’itol, koza’ ma’ ’ima hayza’a pakhopay koSa’en moyo kaSaSinSinraehoe’, ’oka’ ila niya’om So: ’okay hapa:i: Sa’ hini mina ’ima ra:am malahang ka ma’iyaeh ka to’oya’, hini kakhayza’an ’inak’ino’ana howaw ma’ Sipnabih saeboeh. ’isa:, hini ’ima Sil’i: howaw, ka to’oya’ minaho’az’azem a tomal, hini howaw ’isahini kataka’ino’on, ’isa: kayasa’an ’ampowa’ ya:o miriri:i’ rini. 				
hayza’ ’aehae’ kina:at koSa’en”taywan ka pinara:anan howaw”. ha:aw kina:at komSa’ (taywan kakhayza’an ’oka’ ka kina:at, helan tomay’alay, o hizenSe’ ila ko’oemaeh, ’isa: ’ima botoe’ ka bekeS to’oya’mowa:i’ malahang). hini ma’ ’in noka moto: a nonak ka kinita’ ki hin’az’azem. SaSinSinaraehoe’, rawSek rini koza’ ila kin honaehnge: ka tina’oemaeh, lasiya hayza’ ni nonak ka ’ima tomal ka kaspengan, SipataSilotor ka minahael o minahael. ’oka’ ila, yami paspeng nanaw tani noka kin haeba:an ka kinita’ koma:at ka hini howaw. tani hini yako ’iwana to’oya’ yako ’am tiSkobih ka SaSinSinraehoe’ komSa’ ’omaho:iS ila. 
helan ki zenSe’ to’oya’ kakhayza’an tomi’lihlih ka panaeh, tombok, raylis ka kaehaew. somapih ila ka’ima botoe’ ka bekeS to’oya’, hingha’ ’oka’ ka kinalahang, komonre’re’ ka SaSinSinraehoe’. mowa:i’ ila ka ripon, ’isa: ’a’apolen ila Say’isahini ki Saykabih no wasal, paknonaken ila ka kakrowaSekan, tabin mowa:i’ kababoy ’isa: nasiya ka SaSinSinraehoe’ Sa’ pahamoto:on ila. Sopat kinkabhoel ila tinal’omaeh, ’aehae’’aehae’’ima mowa:i’ rini taywan to’oya’, lasiya ’ano noka wa’is raylis ka ’oemaeh, pa’aewhay ka ’ima kin kayzaeh ka kin’i’iyaeh. ’isa: yako ’am komSa’ ’omaho:iS ila saeboeh. 
SaSinSinraehoe’ ray ’asang tanikaspengan, tanikintatini’an ka kinSekla’an ’i’iyaeh. ’oka’ ila, ’isahini komita’ ila kapinanra:anan, noka SaSinSinraehoe’ ’oka’ ila ninonak ka sinpengan, ’oka’ ila kakalahang hi nonak. kakhayza’an kintatini’an sipengan ’oka’ ila. noka SinSinraehoe’ kaspengan haysani noka to’oya’ ma’ ’okay paka:i’i. ’isa: yako ’am komSa’ ’omahoiS ila saeboeh. 
hini SaSinSinraehoe’ hayza’ saeboeh nasiya nonak kapayaka:i’, mowa:i’ka ripon pahariponen ila. ray 1945 tinal’oemaeh, mowa:i’ ila ka baboy hingha’’emlet Si’alnoSaySiyat , ’isa: noka SaySiyat ka:i’ hawka’ ila saeboeh. hingha’ haeba:an panah ma’’oka’ ila ’inonaka kapayaka:i’. ’inaykakhayza’an ka to’oya’, ’okay kalahang a tomal ka kaspengan noka SaSinSinraehoe’, ’isa: yako ’am komSa’ ’omaho:iS ila saeboeh. 
kakhayza’an, “yamiSinraehoe’”’inokik’a’a:ih ’aSkanen ka minsapae’ noka ’ayporong. Say “lan’i:” mae’iyaeh narmeS ka pina’aewhay ka ’oemaeh. ’isa: yako ’am komSa’ ’imahoiS ila “yamiSinraehoe’” 
’aring mowa:i’ ila ka Say kabih no wasal, ’ima rowaSek ray kaheheban papa:awan ka panaeh minSa’la’ pa’aewhayen. kakhayza’an kamamalahang ka panaeh to’oya’ pak’oka’en ila nasiya raro:o’. ’isa: yako ’am komSa’ ’omaho:iS ila ka panaeh. 
’am pahinrowa’ ila, to’oya’ ’ina tiSkobaeoeh noka SaSinSinraehoe’ ka Sinina’. to’oya’ ’ina Somiwa’, ma’ hayza’ matawaw ila. tabinhaysani niya’om hayza’ ila ka 《nom malahang ka SaSinSinraehoe’ kina:at》, ’oka’ ila, hini kina:at,noka to’oya’ ’ae’tor ka pinatawaw. ’isa: yako ’am komSa’ ’omahowiS ila ka SaSinSinraehoe’.			
taywan kinoSa’ “’ima’akoy ka kaspeng noka SaSinSinraehoe’”to’oya’. ’oka’ ila, tabin haysani, noka to’ya’ pinatawaw no SaSinSinraehoe’ ’okik lal’oz nanaw , kita’en ki wasal ka kin’i’iyaeh ma’ papawaS a tomalan. ’isahini, hayza’ nahan kama Sa’i:i’ ka SaSinSinraehoe’. noka to’oya’ haysiya ’okik lal’oz ka kinalahang pakhopay ka kin’i’iyaeh. ’isa: yako ’am komSa’ ’imahoiS ila ka. SaSinSinraehoe’ 				
to’oya’’oki kakreng a tomal, sa’sa’ih ka to’oya’ ma’ ’ana sowiti’ ’okay hohoro: hayza’ nahan ’inokay patawawi,isa: pakhopay ila ka saeboeh tabin ’isahini. ’omahowiS ila sa’iwaz. kasa’an tiSkobih nakhara’ ma’ngel ila sowiti’, kayzaeh, ’isa: niya’om hayza ila ka’iya’alayan. yako ’okay koSa’ Sopat kinkaboehoel tinal’oemaeh tini’li’lihan noka hini ’aehae’ kakina:at ’aehae’ ka:i’ tiniSkobih ’am pawka’ ka ’ima ’aewhay ka hina’azem. ’oka’ ila, yako ma’ pa’alo’ kas’an tiniSkobih,hini noka to’oya’ kinalahaeng saeboeh kakayzaehan kaya’alayan. 
’isahini yako ’am pa’alo ’aehae’ ka:i’, ’am pakra:am Sa’ mowa:i’ rini koSa’en kano’. noka Saypapa:aS hayza’ kapayaka:i’ koSa’en “kapakSekla’”, ma’ koSa’en Balay, o “papaskayzaeh” koSa’en Sblay, hini roSa’ koSa’en Sapang kakaykayzaehan, hayza’ ila mita’ ka kinSekla’ pinanra:an , tiniSkobih mita’ ma’ ’am hayza’ ka kalokngoran. 										
noka SaSinSinraehoe’ ka kaspengan, So: hayza ma’iyaeh mowa:i’ pakonkonaeh ka Say ’asang, ’am haha:ong a, noka tatini’ ’alotoron. raroton ’okay rae’seb makSa’, minSa’la’ papnabihhini ka howaw minay’ino’, sizaeh haehae:ong ’isa: rae’seb ila, ’ima ’aewhay howaw pakSaehpi:ihin ila . hini koSa’en Sbalay. 
yako ma’az’azem kaysa’an rini, ma’ ’iwan to’ya’ ki SaSinSinraehoe’ tatiSkosasbong koSa’en Sbalay. ’inkakhayza’an noka to’oya’ ’ima ’okik paylaz’oz howaw ma’an ka papnabih pakSekla’ ka saeboeh. SinSinraehoe’. ’insa’an moyo SinSinraehoe’ ma’ ’am hayza’ ka kapnabih. yako ’am ’okay koSa’ moyo ’isahini’ Siwa’ ila ’inimaman. ’oka’ ila, yako tapa’alo’ ’imoyo pak’es’es ka hin’az’azem no mayhal, ’ita’ ’izi’ ila i kaShal nahan ka ’ima ’aewhay ra:an, hini to’oya’, tabin mayhael kaSahoero:on ’ima tilka:an ra:an. 
kaysa’an ’imatomay’alay nanaw, ’am hiya’ nom homawar ka hini howaw, ’okik moyo SaSinSinraehoe’ ki panaeh, hini ’in niya’om a to’oya’ ka howaw. yako ra:am, noka ngabas nanaw tiSkobih ’okay paka:i’ i, So: Sahoero:on ila hini noka to’oya’ ka pinatawawan no SaSinSinraehoeh, hini ’isa:a’ Sapang ’am pawka’ noka SaSinSinraehoeh ’ima ’omahowiS hin’az’azem. 
yako rini ’am pakSekla’ka saeboeh, kawna’ayporong ’am maSkan koSa’en ka“kakhayza’ SaSinSinraehoeh pinak’aehayan nom pahinrowa’ kapatawawan”. yako ’ayporong nom malroton ka SaSinSinraehoeh, tapahinrowa’ ka hini kakhayza’an pinak’aehayan howaw, ki moyo saeboeh ma’onhal matawaw , ma’ ’am pakhingha’ ka Sina:eng mita’, mahrahrang ka hini ’inokato’oya’a mayhal ka panra:anan. 
yako ’am manabih, hini noka ’ayporong ka kapatawawan, Sapang ’ima Sil’i: ka kinita’,’isa: ’ayporong ki SaSinSinraehoe’ hingha’ ka Sina:eng. kakoSinraehoe’ ’inaSkan nom ma:ngbas,tani kakoSinraehoe’ kaspenganra:an matawaw. hini kapatawawen’am tani SaSinSinraehoe’ pina tatinola’ pinahrahrangan, kayzaeh noka SaSinSinraehoe’ ka hin’az’azem ma’ Sekla’en noka to’oya’.						
’oka’ ila o, yako ma’ ’am mayaka:i’ ka kamasempeng kapatawaw to'oya' paSo:piza’ ’ilaS kalhal raroton mahrahrang ka “nom malahaeng ka SaSinSinraehoe’ kin’i’iyaeh ka kina:at”. ray hini kapatawawan’izo’ ka pinaraehraengan hingha’ saboeh kahin’az’azem, mayhal to’oya’ ’am ray ’ima ’ibabawaw ka’aiyalaho:an papnabih ka howaw, ka papnabih howaw hayza’koSa’en’am papahoro: ’inkakhayza’an ka kintatini’an, SaSinSinraehoe’ nonak ’ malahang hi nonak, ’am pakhingha’ hayza’ ka katikaehaewan, kaSika:atan okaspengan, nom kataSilotoran, kapakiyakalihaehan noka saeboeh, ki nom malahang ’ima bo:waw ray rahoeran, hini saeboeh kapatawaw mita’. 
haysani kina:at kaspengan noka to’ya’ ki SaSinSinraehoe’ kaspengan, ’okik hingha’ a tomalan, yami ’isa: ’am tomil’itol“nokaSaSinSinraehoe’ pinpapoe'oe kaSarolan kina:at kapatawawan”paspeng ka hini kapatawawan, kayzaeh mayhal So: kaspengan’okik hingha’ ma’ hayza nom pa’inrowa’ ka howaw.
yami ma’ tomrong ka kama matawaw, ’am’amoeh patawaw, noka SaSinSinraehoe’ ka kaspengan, kahinra:i’an, hayza ma’iyaeh kan nonak ’oemaeh mari’ ka kano’, ma’ hayza rakepen ,hayza Sowabosen. ’inakhini’an yami ma’ ma’za’zem ’am nak’ino’ matawaw.				
noka to’oya’ ka ’ima min’aewhayan sapae’ SiSaroton ray lan’i:, yako ma’ ’am pa’alo’ ka kama matawaw ’am’amoeh patawaw, ’az’azem karotonen rayno’ kayzaeh. So: ’i’ini’ nanaw i: tilkoraehi, ma’ pakhaysiya ka kabe:ayan. 				
rini hingha’, tani panaeh ’am tomil’itol ka raro:o’ nasiya, yami ’am minSa’la’ ray 9 ilaS 30 hahila:, ’am komita’ ka kaspengan kina:at, kayzaeh minobih nom tomil’itol nahaen ka raro:o’ nopanaeh. 
ray kaysa’an tinal’oemaeh 11 ilaS 1 hahila:, yami ’am tomay’alay matawaw, ’am pakSekla’ ka saboeh noka SaSinSinrehoe’ kahinra:i’an ’omaeh. koSa’en hito’ nak mae’iyaeh ka kaspengan, niya’om Sikontotol kakoway manra:an ila. mayhal, ’iyakina: nonak malahang hi nonak, hini hi’az’azem maySoSowaw kapinanra:an ma’ ’am kalokngor. yami ma’ ’am ’omam’amoeh matawaw noka SaSinSinraehoe’ kinSobaeh noka”SaSinSinraehoe’ nonak malahang hi nonak kina:at”,”nokaSaSinSinraeh oe’’oemaeh ki wasal kina:at”, “nom komontotol SaSinSinraehoe’ kapayaka:i’ kina:at”hini saeboeh, kaSateren raykamatomil’itol ka kaspengan to’oya’ paspeng hi lasiya. 
kaysa’an hila:an, yami ’am roma:ol kaSaSinSinraehoe’ a’iyalahoe: papnabih ka hini howaw. noka to’oya’ ’akoy ka pakSekla’ mayhal paSo: sa’sa’ih ka tinal’oemaeh ray ’ima 8 ’ilaS 1 hahila:, noka kamasempeng kapatawaw to’oya’ kakhayza’an SaSinSinraehoe’ pinak’aehayan nom pahinrowa’ kapatawawan papay’ino’ ila pinatawaw, ma’ kahapa:en ka saeboeh. paksa’iwaz ka pinatawaw no SaSinSinraehoe’ kakhayza’an ka pinahinrowa’, pak hayza’ noka SaSinSinraehoe’ nom tomil’itol mayhael ’am nonak ila malahang hinonak, hini ’isa: noka to’oya’ to:o’ ’ima sobae:oeh kapatawawan. 
yako ’am roma:ol’ima haysani, ray tilibi: ki wanglo: saeboeh ka SaSinSinraehoe’, moyo wa:i’ saeboe’ ’iyalawa’. yako pa’iyalawa’ ka saeboeh, moyo SinSinraehoe’ wa’ila tortoroe’ , kontotol, pak sa’iwaz patawaw ka ’ayporong, sapih ila ka hin’az’azem, to’oya’ ’izi’ ila i mari’ ka ’inokipaylal’oz ka howaw. 
yako ’am ma’alo’ ka SaSinSinraehoe’, moyo patinekla’ ila ka saeboeh ma’iyaeh, noka ’ae’ay Sinarak ka rape: ki ’ima kintatini’an kaspengan, hayza’ saboeh nasiya ka kinSobaehan, hini ma’ be:ay a tomal ka raro:o’hi lasiya. 				
mayhal, ’ita’ ’amtani sinpengan komontotol. mita’ minahael, minahael o minahaelki Say hini taywan ka SaSinSinraehoe’, ’am ’okay pawka’ ila kapayaka:i’ ninonak, ’am ’okay pawka’ ila ka hi’az’azem ninonak, ’am’okay ngowip kakinSekla’an nonak ma’ ’am ’okay papa:waS ki kaspengan , ’am ’okay paktoliyab ila hi nonak ray hini ’oemaeh babaw. 			
yako pa:’alo’ ta kilwa’is saeboeh, taSekla’mita’ kakinSekla’an,Sekla’ ka hini ’oemaeh ma’ Sekla’ ’inokik hingha’ ka SinSinraehoe’ ka kaspengan.. tani pinahrahrangan hinawar ra:an, honsasaboeh rini ray rape: kakaykayzaehan, ma’ ’am mowa:i’ ila ka’ima SaSo’ o tilka:an taywan. 				
yako ’am pa:’alo’ ka saeboeh, nak kaysa’an hini ’aehae’ hahila:, ’ita’ tapa’onhal tapatawaw ka hini mita’ kakrowaSekan ’oemaeh, pak sa’owaz ’oka’ ka kin hahili’an, ’oka’ ka kakSa’i:i’an noka saeboeh .	
ma’alo’ saeboeh