Cai Ying Weng Cungtung patwakamani ki swa Sihu kyaseasene ki kacalrisilrisiyane
saka mapusale si drusa ka caili ku tangilribatane kai kameane, ku tatunaganane pikai ki sapadrimane ki hulrice pasi Sangpau la tupeela pasi Yingcuming ku nagane. kikai satupelane tunagane, sasupilrane ku taki tusinalrelremeaneta kai ki tumawmase, ku taingeaane sapatuthingalane kai Yingcuming tengatengane ka saku aikai kai Taiwang ka suadalepe kamani ku pimanemanane kai kadaengane Taiwang. lata sakai kuini ki takarualadhane pathagili, kai kameane, taparua cucubungu padrima ku tapudrapalaneta. lai patu kamania ku ki sua Sihu, papia ki Yingcuming, arakai ku sausaesakene kiaseasene, inilringa, ku tangilribatanenumi tara supate ka idai ku caili, ku takitusinalremeane si kipakualrialrialri, ngualai kuini, lalri patukamaniaku ki sua kungkuane, si kiaseasene sabau iya numiane 
wathingalaku, pakelanga kai kameane, papiakikai ki tacekecekelaneta patulre, yakaiyana ku laumaumase ku kaipalraingi kiaseasene ku tapasalrivane lini. lakamani ku tukucingalreli nautara patukamani ki sua kungkuane kiaseasene sabau iya. nau tara tupela pakabalrithi ku nipusiranavane pakualri pamatikuru, la kai kakathaane, amiyalringa kai, kikai amatikuruane akualriane, taingeaane ka nibekacane kai ka nivuthane, la kamani kuini nautara sakai ku tacegeceganeli, si patupela tubavane ku takidremedremane iyaku. 					
nau arakai ku maduai ku vaga, pelaela ku paluludane ku akiaseasenaneli ki Yingcuming. kikai kadaengane kai Taiwang, sa kainakela ki tarasupate ka idai ka caili, sakua ka cekelenga si ikainga ku iyakaikai, kikuini laumaumase la ngisasingikai ku takidremedremanelini cekecele, yakai ku kadaengane lini, yakai ku vagalini, yakai ku kupalelini, laikai ku nidarepane ku kakudhane 					
ki cekele. sakabilrilanenga, yakai ku kaika nipalraingane kicekele, la kekela singibadhane ku maelane ku laumaumase, ku takelanekai ki badhabadha wamalranga ravase ngitatuliniane sanaka laububulu. la kikai napimanemanane, namani ku waulrungu kai Taiwang, la kidrikisinga kipakatuasenga kipaulrakau, la abadhabadhanga, saka cilri sana ka manemanenga, si kiputhilinga matikurunga. lu pathagilita acegecege si ngiradekanenga ku kinaucekelane, alau arakai ku pasalrivane matikuruane ki palrapalra, ala ngilribate si kaesaesaesai, ai kathane lu kaisu pulringau thingale si ngipapelaela kunai iyakaiyana ku sakialibake thalradhane ki kinaucekelane iya. lai tara tukucingalreta pubelenge pelaela ku tangimiamiane, lungimianga kuini, ku maku ciacingalrenga, kai sua kungkuane itara pasingkidremedreme ngikakusaulri ngitatupela, amani kuini ku patharevane kutacegeceganeli ikaikai kai kameane. 
yakai ku nipacasane ku hungu Taiwang tungse amiya. ku asualalanga, ku taiyane la iyakai, kadrua ku nipacasane tukakudhane kai Taiwang. tuapathagili ku Helange, la pacungulu ku Cengcengkung,sa kela ku Lautia, yakai ku nitulamanemanane nitukakudhanane. kikai sakai ku takapairangane lini, aladarepe tu hungu. kai Yingcuming, tualainga ku nadrama ikai ku kadaengane lini, yakainga ku tacekecekelane, wacegecegenga ku kakudhane ki cekele, arakai ku lrigilane thingalane, arakai ku kakudhane makilibalibake, macucungulu, pakelanga ki lagagane, ai kai kameane, arakainai ku taravasanenai, taka badhabadhanenai ngibabula pangilribate, ngualai kuini, ipatukamaniaku ki sua kungkuane, papia ki Yingcuming sabau iya kiaseasene. 
kai Helange si Cengcengkung arakai ku tarvasane lini kai Taiwang la drepete si papacai ki Pingpuzuku, la kabebetethe ku tacekecekelane, sa ubalrithinga kai Lautia , la mutaluvaivainga ku makaruruburu ladrepete si tusinalreme, saka Dripungungu ku waerece magagemegeme sanakamanemane, la tupela ku kakudhane tuadripungane sanaka manamane, tualai ki tamakaruruburane pakela ki Lautia la pacungulu aruparamuru, muaalra ku kakudhaneta. kikai nitarasupatane ka idai ka caili, luka muabalrithi kela kai Taiwang, tuabadha ki kacalrisiane si arakai ku makakaraburu la ngisasingkai malrakai kadaengane, tukadruanga ku lamanemame ki Kacalrisiane. ngualai kuini, ipatukamaniaku ki sua kungkuane, papia ki Yingcuming sabau iya kiaseasene. 					
kai Yingcumingcu, arakai ku sidruadrumane rathudu ki cekele, la arakai ku lrigilane ki sidruadrumane kilibake ki kadaengane, lakai kabebebetethe capange ki lamanemane. ai, kikainga salri akabalrithingata ku kakudhane, kai Yinucumingcu, kia pakaicilri sana ka manemane, kia drepete sikakudhane ku tangilralraingane lini, kadruanga ku kakudhanelini si kakudhane ki cekele, kaikiapatumanemanenga, ngualai kuini, ipatukamaniaku ki sua kungkuane, papia ki Yinycuming sabau iya kiaseasene. 
kai Kacalrisilrisiane, tualai ku nadruma, yakainga ku vagalini, ai tualainga sakela ku Dripungu, la arakai ku kakudhane ki Dripungu, latucilri ku kinacalrisianane, lamialrisa ka 1945 ka caili tualainga kuini, pakaicilri kai sua kungkuane parakai ku vagalini kauriva, la tualai kuini mualudru kaulrau ku vaga. inilringa kai Pingpuzuku, kadruanga ku vagalini. ku tangilribalribatane ki suakungkuane, lakai tukucingalre kakalithi si kai pakaulrau kikai sidruadrumane ka kakudhane. ngualai kuini, ipatukamaniaku ki sua kungkuane papia ki Yingcuming sabau iya kiaseasene 						
saka nadruma, kai sua kungkuane, sa kaina thingale pulringalringaw kai suaYamizuku, lapangukibuli kai suakungkuane, la tutacilricilriane ki ubulu ki dingki. tualainga kuini , la kisabulu ku caemane, si matikuru turamuru. ngualai kuini, ipatukamaniaku ki sua kungkuane papia ki Yamizuku sabau iya kiaseasene.						
kikai singi lalatadre lakela kai Taiwag si pakelanga kai, kai tuacekele italitalriugane ka sua Pingpuzuku asualalanga kimucekele. sanaka wakela si ka singibadhane ku waerece ku kakudhane, tara muaalra ku tacekecekelane, twaulrau ku tasianeanane, ngualai kuini, ipatukama niaku kisua kungkuane papia ki swa Pingpuzuku sabau iya kiaseasene. 
kai takabalrithane kai kakudhane ki cekele, kikai cekeleta yakainga ku tatubalreane ku takitubiane ki Kacalrisilrisiane. kai kungkuane ka suatangadrane laikainga ku tapukaunanelini, la ikainga ku takisamulanelini. yakainga ku tadilaneta turamuru ku hulrice ki Yingcuming, ai, kikai nidarepane kai hulrice, kaikiatarumarana ki sua kungkuane si malratukucingalre. lakunai, kadrua ku taturacanganenai, kaimaka nguelre, yakaiyana ku kaika takademelane. ngualai kuini, ipatukamaniaku ki sua kungkuane papia ki Yingcuming sabau iya kiaseasene. kai Taiwang nimaiyaiyane ku maikaikai maibibu sana ka kakudhane, ai , pakelanga kai kameane, kai audringadringadhane ki kinaumasane, kai akibulraane, kai sarakaiyane cekecekele, akipaelreane kicapili sanakamanemane patulre, kai kacalrisiane kia subilriliyana turumaru kai maka tuapapalra ki suadratatane. la kaiasasane, lu drele ki Kacalrisiane kai suadratane, kaina maulrau ku tusinalremeanelini mitaane ku kaika tausakenane. la kabekelaneana ku tapasikaiyane ki sua kungkuane, makalra turamru ku kipakualrinumi matikurunumi, ku kainaka thingale ki suadrtatane si kipabalra. ngualai kuini ipatukamaniaku ki Sihu, papia numiane ka Yingcuming, la kiaseasene sukubu sabau iya. 
kai kadali kai takisamulanenai, ku tangilribatane maucucungulu, kai sarawadrele ku kaika tapakelane kaungu , la kamaniku kipakualrinumi, tengatengane ka sabau turamuru. 
kai ta kiaseasenane kai kameane, uunu ngyaabalai turamuru, ai tai ngeane ka tatualadhaneta tupathagili. kainaku siadrama, kai takipakualrianenumi matikuru tara supate ka idai ka caili, langukai ki sivavale ka pcase, niaku vavalane ku vaga, si pakasupilri ku samadranenumi. ai, yakai ku tasidramaaneli, kai takiaseasenane kai kameane, taingeaane ka mitane makanaelre ka kinaucekelane, ka atualadhaneta tupathagili, makilibalibake, mapaceacepe ka maretetese. 				
la pacepaili, yarakaiyaku ku lrigilanenumi ka Kacalrisiane, si pelaela kai rarubuane kai kameane. iyakai ku vaga ki Taiyazuku, tangimiamiane luiyakuvagalini (balay) amiya, la ku sakidalruane sbalay laiya. lu picucubungane ki balay si padrima ku s ka lingau. tangimiamiane si sakidalruane, yakai ku patharevane ku kakudhane. lu carungucungane pelaela . ku patengatengane si makisudalrudalrumadu, pasingia kidremedrememadu matatualrevegemudu. la mathingathingnle ku tangimiamiane, lrimadawdarurumadu si ngimiya. 					
ikai ki kakudhane ki Kacalrisiane, alaiyasi ikai ku pasalriu ki badhabadha, ta ngusamadrane si maki dalrudalru luiya, ku marudrange ki cekele wadawlu ki pasalriu si kiapasalriu la taelre irubu, lu irubu kaimakakai makiaseasene, mapelaela pudriadringai mapubelebelenge ku kidremedremelini, lu tulrepengenga lapulebe ku bava ku marudrange la kalringulu matakitakili, taku mapalribalribate tukakadrua ku pasalrivane si samadrane. lakuini kakudhane tua sabalay laiya. 
siadramaku kai tairubuaneta kai kameane, anatumane la arakaita ku kakudhane ki sabalay lamakitubitubi mapalribalribate lamaicubungu ka sua kungkuane si Kacalrisiane, la irarubuaneta mapelaela mapubelebelenge ku pasalrivaneta. kai kameane kainaku uathuru naukiaseaseneiya, ai laku asidramanenumi tapikidremedreme makanaelre, tamabalibali mapasapukupukuane, lani kaingipelanenga ku matikuruane ku takualriane, tamakitubitubi ku angidarepane ku amakakidalruane. 
tuapathagilita si tukarualai kai kameane lakathane, ku lringimia si kailringimia kaika yakai numiane ka Kacalrisiane si Pingpuzuku, ku tangatenganelringa lrika sua kungkuane ku magagemegeme. wathingalaku kaikadali kalekete luarakaiyane ku ngudui karaleale lakathane, ku apasikaiyane ki Kacalrisiane pia sanakamanemane amanilringa ku apatualadhane, alacegecege ku tengatengane ku samakakidalruane. 
lakai lrisakaiyakukai pelaela numiane, lri pikaiyaku kai Cungtunghu cegecege ku tamapelaelane ku atupacengecengane ku tapasalrivane. kuaku lalri sakaiyaku ku takatalialaaladhaneli ki Ciukuku kai kameane, si kamani ka magagemegeme ku aungane, lalri taelrenai ki wadaihu ki Kacalrisilrisiane si darepe cegecege ku murikaita, ku taetaleta ka Kacalrisilrisiane si swa kungkuane yarakaita ku mababalrealreanane malalekete, alamapelaela ku apapiane asiluludane ki cekele. 
lai pelaelaku pudriadrangai, kuini tara mapelaelaela ikai Cungtunghu, ku makuciacingalrenga, amani kai cekeleta si Yingcuming ku amalaleketane amababalrealreanane. ku patuakamani, amani kai Pingpu zuku, swadratane, Kacalrisilrisiyane, itaraka nimapalrailraingane ka kidremedreme ki mapapangale. kikai rarubuane, ikamani ku mapelaela turathudane ku murikaikaita akulikulita ka kinaucekelane ka Yingcuming makanaelre. 
ku drumanane, kunaku lrikitubiyaku ki Singcenging ku akelretane ku vai ku atakaigiyane ku lri marasikai padrumulru ki hulrice ki Kacalrisilrisiyane. lu irubu kai wiingkai, ku takarathudane mapalrailraingi ka kadalranane, kai Sihu, lri ikai ki sabebelengenga ka takaigiyane, si kithathengete ku mamuamua ka aungane. paelreelre kikai kyasilape ku tapakelane ngulringau ka lrikisi, padrumulru ku angisasingkaiyane ki kacalrisilrisiyane, maramaramau asidi ku sacekecekelane, ku apacungulane ki akibulruwane ki kakudhane, akilakebane pangukai ki akakecengane ki kinaumasane, akilibakane katheme ku amuesadhane ki yadratane ka sakacekeleta. 					
kai hulrice kai asasane si sidrumanane ka kakudhane ki Kacalrisiyane, makalra ku kai mamamua kai masasuadalepe, lai tara cegecegaku ku takivagavagane ku kakudhane ki Yingcuming. alalri tupelata darepe ku kakudhane ku lrika asudalepane, si mamamua ki kakudhane ki Kacalrisiane, lanikai mapapungupungu maulrudru kikai sarakaikaiyaneta kai hulrice, lani kabekelane ku pangelracane ku apelane turathudane. 
itarapasualaku tukucingalre kitubi ku kiaparaisi ku aungane, tara pasuala demele ku ngwakai ki Kacalrisiane ku aungane, kai Kacalrisiane lu ngualai ki kakudhane, la kai ki dremedreme ku aturacevane malalangadhane, lamua ki sakuakadaenganelini tualai ku nadruma, lu alupu si kipualra la kitupasalrivane si kisaibange. lakamani lukabibilrili kikai ngualai ki nitupasalrivane ku kakudhane singi kadruma, ta irubu makanaelre lamapelaela si tubavane ku kakudhane. 
lai kitubiaku ku amani ku piaunganane, ngwalai kai ki ubulu ki dingki, ku tutacilricilriane pikai Langi tualai sa lripathagili pakelanga kai, lri pelaela ku tangilribatane kutangimiamiane. sakai tulrepengeana demele ku apangimiane kai ki ubulu ki dingki, lai tara pasualanata usakene ki Yamizuku, labai ku sapangibilriane ku takualrianelini. 
kai asasane, ngwalai ku tausakenaneta ki Pingpuzuku, ku tangipapalrainganelini, tangithathingalanelini, ku tangipapulringavanelini, amaniaku ku tengatenganeiya, luka bangate ka dramare si matulrulu ka vai, kaika apalribatane kuini, lai mapelaela ku amamamuane ku kakudhane, lani sara arakai ku tacekecekelane, takaumaumasanelini. 
kai caili kai asaane, luka mangeale si vaeva ka dramare si vaeva ku vai, ipathagilinganai agisi kai kadaengane, lalri pelaelanai ku kadaengane ki Yingcuming, ku tangimiamiane, ku sarakaiyane mapelaela ki cekele, la arakaikainganai ku kakudhane. lu kabibilrili, ku murikaikaita, ku aingikakadrengane ki Yingcuming iyasidramadrama itarangimiya. kuini makuciacingalrenga ka murikaikaingata. ka sarakaiyane ki Yingcuming tukakudhane, sarakaiyane ki Yingcuming tukakudhane ki kadaengane si laveke, sarakaiyane ki Yingcuming tukakudhane ki vagalini, patuelre kuini, lai satedrenai pua kavai Lripuing, lai drele si mapelaela pangilribate si pangimiya. 
kai kameane lu makamulringedele, lalri pairubunai ki swa kacalrisilrisiane ki swa kungkuane makanaelre. lakakalra ku amapelaelane. lu kabibilrili, ki caicaili ki valru ka dramare si mua saka vaeva ka vai, kai swa Singcengying, ipelaela ku tapakelanengalini kaungu ki patharukai ki tapacasane ku tangilribatane ki kakudhane ki Yingcuming, ku pangyamiya ku tangilribatane ki Yingcuming ku kakudhanelini, ku wacegecege tukarualai ku angikakadrengane angisasingkaiyane ki Yingcuming, lakikai tai tulruane, amani ku makuciacingalrenga ku akaungane ki swa kungkuane si pangimiya. 
kiatubiaku numiane ka yakaikai, ka yacucubungu ki tingse si wanglu makanaelre ka talragilragili ka Yingcuming, kamania ka wamaca ka peaelaelaela. kiatubiaku numiane kamania ka wakadrenge, kainaku lri arakai ku pacase kipukiame numiane. kiatubiaku numiane ka kinaucekelane arakaia ku pukunumi tukecenge nakuane, bulru nakuane, lani pangimia ku tapukaunane takiketeketane kai swa Sihu, lani katengatengane tupela ku tangilribataneta ku pasalrivane. 
maelanenga makanaelre ka talragilragili ka Yingcuming, amaninumi ka papwalringau kikai cekeleta sanakaumaumase, ku tapudrapalaneta kai kadaengane, si nipausururane ku tangilribataneta ku sidruadrumane, kadrua ku babalrithane. patuelre kuini ausakenaneta akilibakaneta. 
luka bibilrili, lripatualainai ku nitatukakudhane lakisamula padrumulru ku aungane, lata bai ki laganeta, lata patarumara ki lagaganeta, patuelre sanaka yakai kikai kadaenganeta ka swa Taiwang ka laumaumae, lanikai sakacilringa ku vaga, anikai sakaulraunga ku nibekacane ka tacekecekelane. anikai ngulalalatadrenga kipapapalai, kaithingalenga mubalriu mutavanane. 
kiatubiaku kuta makanaelre ka kinaucekelane ta kisamula, tathingale ku tatualadhaneta ku tangimiamiane, tapulringalringau thingale kai kadaenganeta, lata mathingathingale ku tamakaelaelane ku kakudhaneta. takarededele kavaeva ku takidremedremaneta, tamalakelakebe si masiasilange kisenai ku akaesadhaneta, takarededele tubavane ku cekeleta ka swa Taiwang. 
kyatubiaku, kutaka kinaucekelane ka lautia makanaelre, kinisuai turamuru kai kameane, lata mararake karededele putaluvaivai ku niarakaiyane ku rathudane papedrengane tubavane kai cekeleta ka sua Taiwang, si katengatengane ka niaparuburubuane niaparamaramavane darepe ku kakudhane ka cekele. 
maelanenga makanaelre.