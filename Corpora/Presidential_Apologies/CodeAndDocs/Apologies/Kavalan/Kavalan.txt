Cayingun cungtung dayli tu Raya na lawlaw ta semubat tu yencumincu
ta ngayaw na uzusa betin yau uzusa tasawan na setangi, ta niumanan semangi tu sasiqetan maw sampaw nangan zau, maken sinangan ti tu yencumin. zau nangan, ussa wanma mai ti qeniyan azu mai temaytayta tu lazat ay nangan zau, padames semanu tu “maken ay lazat na lawlaw” ta nani yencumincu. maqezi taziyan taytan ta, tangi, padames pa ita pasa meRaqat ngayaw. azas pa iku tu Raya na lawlaw ta, semanu tu yencumincu meniz, maqezi ta teRe na anem niaq nisubatan zau. qeni masangan usepat Rasibu tasawan, qenataRaw na anem seRay temisin timaimuan ay lanas, aiku pa dayli tu Raya na lawlaw ta, semubat timaimuan. 
sazemaken iku, temuzus tu tangi, ta kikinilan na qenabinnus ta, yau pama lazat semanu tu Raypa semubat zin na. nazau ya waway na, Raqana ta tangi deddanan pa zukat timaikuan mazas tu Raya na lawlaw ta semubat. yau a zana masang muwaza temisin na azu mai tu niana zin na ay, uu yau zana masang qenataRaw na anem na zuma lazatan, semanu mazemun nani tuRuz na qawman qanazau qenazapanan senaqay na lazat zin na, zau a miRi imi tangi taziyan, ngid imi uman seRay paliwaliw tu kenasianem na waway zau. 
qatatatian pa iku sikawma, semanu tu manna semubat iku tu yencumincu. ta melanayan na lawlaw zau, ezan ti ta ngayaw na usepat Rasibu tasawan yau ti lazat qemizuwan. qemizuwan taziyan ay lazat maw simunang qenabinus na, yau zana qaniyau ay sikawman na, wawaway na, pelisin na, sakialan na tu saqabinusan saqaqanan na. timangu, mai semulul qaniyau, yau ti zuma lazat mawtu ta melanayan zau. 
siangatu waway zau nani, ta tuRuz mawtu ay lazatan, miRaw tu maw zana taziyan ay nianiana. ta qananaman na taziyan ay lazat mai ti tu melanay, mai ti tu qaizuwanan, liwaliw ti azu ta zuman qaizuwanan ay lazat mawtu taziyan qemizuwan, ussa ezanu taziyan ay lazat qaniyau. maken ngid sinangan ussiq lazatan, paqiRi nani pasi maqezi ta qataRawan na anem na zuma ay lazatan. azu mai ta semanu tu aita nani ussiq maken mai temisin ay lawlaw, nayau qaninan pa ita temayta tu wawaway na zau masang, sanuan ta pa niana makezaq ay, muman si niana qaninanan ay, Raya na lawlaw ta paqangi pa ita maken qasianem tu zau zana masang ay lazas, zau a manna miRi ku tangi taziyan. 
yau ussiq sudad “taywan tungse”( 台 灣 通 史 ). ta ngayaw ta munna ay nisudad na semanu “taywan mai tu waway na masang. Relan( 荷 蘭 ) siangatu, ti cengchengkung( 鄭 成 功 ) paqiRi, cingcaw( 清 朝 ) meRibun.” zau nani kenasianem na busus. yencumincu ezan ti ta ngayaw na utatani melalazan tasawan, yau ti ta melanayan zau, yau muwaza waway na seRay qenasanem na tu melanayan zau, mai tumqez temuzus tu tangi. wanayka, aita wanma suppaR semanu tu pawRat miRaw zin ta semudad tu zana masang, Raqana daily ku tu Raya na lawlaw ta semubat tu yencumincu. 
Relan ( 荷 蘭 )seRay ti cengcengkung( 鄭 成 功 ) meRibun nani metung tu lazat seRay miRaw tu Ribang, saqunga tu banang, cingcaw( 清 朝 )ti meRibun nani padames meRaRaynang ti, mabubud pemateztu lazat na yencumim, ta zipun( 日 本 )ti meRibun nani qateteReq ti semanu tu naququnian, temuzus mulpun masawa tu cunghuamingkuo( 中 華 民 國 )semangi ti tu Ribunan tu ta naungan ay, pasasetaRan na tu ta dasidasan siakayan ay. qeni usepat Rasibu tasawan, umawtu ta lawlawan ta ay, nizu masawa, mabubud, miRaw tu melanay, qemabsi mesusuzep tu tungus na waway na saRibunan na yancumincu. Raqana, dayli iku tu Raya na lawlaw ta semubat tu yencumincu. 
azuan na tu waway na masang meRibun tu damu na yencumincu, yau zana masang ay qenasanem na maRames tu zana tangi. wanayka, ta setangi ay senangi na Raya na lawlaw ta, Rayngu ti meRibun yencumincu tu tungus na waway na, lanas na, sapaqiRian na. wawaway na masang mai ti, mai ti sazemakenan na Raya na lawlaw ta tu tungus na ay waway. Raqana dayli iku tu Raya na lawlaw ta semubat tu yencumincucu. 
yencumincu maw yau sikawman na, yau ti ya zipun( 日 本 )qemabsi seRay sasetaRan na tu waway na qaniyau paqiRi, yau qaya melaziw ti tu 1945 tasaw, yau a Raya na lawlaw ta semanu tu sukaw sikawma tu tungus na sikawman na baqibai na yencumincu, Raqana qasiR mai ti tungus na sikawman na baqibai na yencumincu. muwaza sikawman na pimpucu( 平 埔 族 )mai ti meniz. qeniyan ay Raya na lawlaw ta mai medames tu Ribunan tu masang ay waway na yencumincu, taziyan, dayli ku tu Raya na lawlaw ta semubat tu yencumincu. 
unnay tasaw, yau a Raya na lawlaw ta mai semanu Raynguan na lazat na yami( 雅美族 ), yau a sukaw tu izip qasitaRaw tu Rayngu paisingan ay dasamRusRus RusRus( 核廢料 ) sepawan na ta lanyi( 蘭嶼 ). yau a lazat na lanyi( 蘭嶼 )en zin na tu yau dasam ay RusRus qemabsi tu izip na qaniyu. Raqana dayli ku tu Raya na lawlaw ta semubat tu lazat na yami( 雅美族 ). 
qeni yau ta zuman lawlaw ay lazat temuqaz tu taywan( 台灣 ), munna maqabsi ay nani qemizuan ta zaya ta dasidasan ay lazat na pimpucu( 平 埔 族 ). qeniyan miRaw ay lazat qunna na qemabsi ya lazat na pimpucu( 平 埔 族 )seRay nangan na, Raqana, yau iku qaya taziyan dayli tu Raya na lawlaw ta semubat tu pimpucu( 平埔族 ). 
ngid paliwaliw ti waway nani yau nisanu na tu Raya na lawlaw ta tu niana qangidan na yencumincu, sululan na Raya na lawlaw ta, malemes qaya semangi, tangi, yau nengi ay senangian tu yencumincu cipenfua( 原住民族基本法 ), wanayka, zau sasiqetan, mai meninan ya pakelawkawayan na Raya ta. mengasan semangi qaniyau, mai nizan na paqangi kasianem, mai nipaqangi meniz, lanas zau, dayli ku tu Raya na lawlaw ta, semubat tu yencumincu. 
taywan sinangan yau muwaza tatezuma naququni ay wawaway, sikawman, Ribang, qaizuanan. wanayka, temuzus tu tangi ta yau a izip na, satudan na, niRaykelisiw na tu saqayauan na yencumincuan, yau ti ya cungce( 政 治 ) melabu muwaza ti naququni ay na, qawqawman Raya qenatanaq na. yau qaya, ta aneman na zannu yau mai temaytayta tu yencumincu, yau pama tangi. mai qasemin nisangi na pakelawkawayan na Raya na lawlaw ta, Raqana tangi susuzepan na pama zuma lazatan, yau a yencumincu matazay tu qataRawan na anem na, matazay tu mesusuzep qapilayan na anem na ay. nazau, dayli ku tu Raya na lawlaw ta, semubat tu yencumincu( 原住民族 ). 
mai qasemin ni padames niaq, yau qaya qeniyan, mai imi kalamaz temayta tu mai kasemin qenalemes niaq, qawka yau ti tamaimuan taRaw na piliay na anem, temuzus tu tangi. maken melisaw ti imi. semubat imi, mengsan ti dames, wanayka zau Rusiangatu pama. mai Raya anem ku usepat Rasibu ti tasawan qenapilay qenataRaw na anem numi, ussiq ma sudad, ussiq ma sikawman qanengi ti anem numi? wanayka, maken sazemaken anem ku, tangi semubat iku, siangatuan ta aita saleppawan lazat tu simqanengian ta meniz. 
sanu pa iku tu ussiq qenasanem na sikawman na yencumincu, ta tangi taziyan. yau ta sikawman na tayal( 泰雅語 ), semanu tu maken ay nani “balay( 真 相 )”zin na. simqanengi zin na imi na nani “Sbalay( 和 解 )” zau ya Balay ta ngayawan na tuRangan na tu “S”. maken simqanengi zin na imi na sudad zau uzusa matapun. sikawman na ti tu maken simqanengi, wanma patengayaw tu maken ay lanas zau, pasi qawka maken sasetaR anem ta. 
ta wawayan na yencumincu, azu yau lazat mesusuzep tu ta damuan ay lazat, maken yau anem na ngid simqanengi, mesusuzep tu lazat ay qumRas tu baRqian seRay nisusuzep na ay lazat, palisinpu. malisinpu, ussa qatuRias semubat, sanu pa qaniyau kinnawsa, tu maqezi ta anem na maken ay kenasinem na naquni aizipna. mulepun semanu tu maken ay naquni senaqay na qenazapan na qeniyan, paqanan na ti na baRqian tu nansakupu Raq, melaziw ti ay, maken palaziwan ta. zau a “Sbalay” zin na. 
melana iku tu tangi taziyan ta nazawan ay qaizuanan, yau a Raya na lawlaw ta seRay yencumincu “Sbalay( 和 解 )”. melisaw na masang ay, maken zana masang ay, semanu iku tu maken maqezi ta aneman ku ay sikawman. antangi, yau paqenanem yencumincu ay kaput ta sanu pa tu kenasianem na. mai ku kasianem papawRat tu tangi sazemakenan timaikuan, wanayka, maken sazemaken ka melana timaikuan, qenalisaw na masang mai imi uman, ta lawlawan zau, qayau ussiq deddan, maken pasa simqanengi aita. 
tangi Rusiangatu pama, qazawan tu qasimqanengian, ussa ta lazatan na yencumincu seRay lazat na pimpucu( 平 埔 族 ), qawanay ya Raya na lawlaw ta qemazaw, suppaRan ku, wanma ta sikawman semubat mai qasemin, naquni nipanmuan tu yencumincu, qawanay Raya na lawlaw maken naquni senangi na maken pa simqanengi.
tangi taziyan sanu pa iku tu mazemun, ta cungtungfuan( 總 統 府 )paqiRi pa tu “maqezaq ay waway na yancumincu seRay paliwaliwan tu maqezaq ay weiyeanhuy”. aiku pa sinangan tu paazasan tu lawlaw mazas, mazas tu nipazuqat na tatezuma ay lazat na yancumincu matapun kemilim tu maqezaq ay waway na masang, yau qaya qasasetaR pa ya nangan ta qaRaya qaibabaw, qusazui naqunian ta pa paqiRi ya lawlaw ta. 
padames pa iku semanu, “cungtungfuan weiyeanhuy” ( 總統府委員會 ), qaninanan nani Raya na lawlaw ta seRay yencumincu sasetaR qaibabaw nangan na. pazukat ya yencumincu tu lazat na qalisimpuan simsanu naqunian na pa pazukat, yau qaya pimpucu( 平埔族 ), mincu( 民 族 ) seRay damu qanizu sasetaR anem na qawka, zau senangian qayau yencumincu matapun simsanu paqiRi, qawka maken pazukat tu kenasianem na anem na lazat na damu. 
yau qaya, sanu pa iku tu sincengyen( 行 政 院 ) pazukatan tu deddan na pataz pa malisimpu simsanu “semangi semuzuq tu sasiqetan”. ta weiyeanhuyan sasetaR pa anem na paqiRi, qusazui ay Raya na lawlaw ta, temuzus tu yen( 院 ) ay qaibabaw nangan na, manmu simsanu semangi tu nazau ay lanas. zau lanas qayau kemilim tu zana masang ay, semuzuq tu yencumincu pa meRibun tu tungus na ay qaizuwanan, sasetaR pa nipaqiRi na tu daytanan ay, semuzuq tu satudan ay seRay wawaway na ay, qanengian tu izip, yau qaya meRibun tu qanengian na ta siyakayan ay...muwaza pama. 	
yau zana tangi ay sasiqetan seRay waway na zana masang, mai sasetaR ay, paqiRi pa ita tu mezaki tu waway ta “qaizuwanan manmu tu sasiqetan ta na yencumincu”, yau ti qinunungan tu senangian tu waway na yencumincu masang seRay zana Raya na lawlaw ta tangi ay sasiqetan, mai pa padames simzuquR sasiqetan. 
sanu pa iku tu pakelawkawayan na Raya tu zau ay, qalazukan semangi, zana masang ay qenanaman na yancumin ay wawaway, ta qaizuwanan na masang, ussa ngid simsedes uu baliw, azu zau yau semalaw tu ussa saRibun ay pasan, semanu tu melisaw paquwadan uu mapulet ti. yau nazaw ay lanas, gingkiw pa ita tu naqunia ita semangi. 
sanu pa iku tu meRibun tu “satuwaq ay RusRus( 核 廢 料 ) ”, sepawan na ta lanyi( 蘭 嶼 ) simsanu tu naquni lanas zau, kinsan na pa pazukat semanu tu maken ya naquni lanas zau. satuwaq ay RusRus zau mai pama nipaqangi si, kunna na pa bula tu lazat na lanyi( 蘭 嶼 ) tu kelisiw bunay tu anem na qanengian tu izip naqaniyau. 
yau qaya, muRebu iku tu pimqucu( 平 補 族 ) ngid sinangan, sazemaken tu tiana qaniyau, qazi pa imi ta ngayaw na usiwa bulan utulu betin deddan, simsanu tu sasiqetan, yau a pimqucu( 平補族 ) ay lazat qayau pa nangn na. 
tangi tasaw Rabetin yau ussiq bulan ussiq deddanan, siangatu pa imi temulis, pazukat tu mayni melanay na yencumincu masang, semangi tu qalisimpuan simsanu ay lazat, siangatu ti imi semuzuq, qusazui, qanengian na yencumincu meRibun tu tungus na ay Ribang melanay, qalulusiqan palupun. qalazukan niaq pa, yau a qaninanan na yencumincu ay “sasiqetan tu ngid Ribun yencumincu tu tungus na ay” “sasiqetan tu melanay na seRay lazing na yencumincu” “sasiqetan tu paqeRaya semuzuq tu sikawman”, tungawan na pa pasa lifuayen( 立法院 ) keminsa. 
tangi qemadanan, temingaR ti imi tu huygian tu pakelawkawyan na yencumincu meniz. ta huygian, sanu pa Raya na lawlaw ta tu muwaza padames tu qanengian. qusazui pitasaw ta uwalu bulan ussiq deddanan, sanu pa singcengyen tu lazat na lawlaw ta meniz temuzus ti taniyan nisangi na tu maqezaq ay waway na masang seRay niliwaliw na tu maqezaq ay. maken pa semangi tu maqezaq ay waway na yencumincu masang, yau qaya naquni nipaqiRi na tu yencumincu pa meRibun tu tungus na ay qaizuwanan, zau utulu Raya ay sasangian na Raya na lawlaw tu waway na yencumincu. 
tingaR pa iku tu tangi taziyan ay seRay ta tilibian, ta uwangluan pazuqat semanu ay meniz yencumincu ay kaput, masulun temayta meRibun. temingaR iku tu qalabuaban meniz meRibun, ussa mawtu puzin. temingR tu lazat ta yencumincu, kaput, padames ka meRibun, semanu tu naquniyan, maken pa mezukat nisanu na Raya na lawlaw ta, maken pa muman meliwaliw tu melisaw na masang. 
wanay zin ku tu meniz yencumincu ay kaput, aimu semanu tu lazat na ta lawlaw zau, nitebeR na zapan ay melanay, seRay zana masang ay waway, qenaninanan na mai tu Ribang qadayli. zau mesiRis qaninanan ay, bulay ta tu qaRebuan nangan.
qusazui ta nisuzuqan ta semangi, yau pa baqbaqi na lazat na yencumincu, seRay ta lawlawan, ta melanayan zau meniz lazat na yencumincu, mai pa mai tu suni, mai pa muman mai tu qenasinengesan tu masang ay, padanes mai pa maqamay wawaway na masang, mai pa mengangaw mai tu maken ay qaizuwan ta melanayan zau. 
tawik pa iku tu meniz qeminuwan taziyan ay lazat kasusulun pa ita malemes, qasuppaR pa ita tu pazukat muman tu waway ta masang, qasuppaR pa ita tu melanay ta, qasuppaR pa ita tu tatezuma ay wawaway na lazatan. pasa simqanengi pa ita semaqay, matapun qenabinusan seRay sasetaR sinangan, semaqay pasa tasu ay qusazui ay taywan.
tawik pa iku semanu tu meniz lazat na lawlaw ta, ta tangi deddanan yau ita meniz, qasusulun pa ita padames paqiRi tu ussiq mai tu temisin ay lawlaw, ussiq maken muwaza tatezuma sasetaR ay nangan na lazat na lawlaw.
wanay aita meniz.