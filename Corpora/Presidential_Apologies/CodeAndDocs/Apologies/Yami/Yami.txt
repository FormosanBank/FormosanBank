Cai Ing Won cong tong na italamozong seyvo a yanig do 「Yancomin-co」
yadoa so ikatlo a poo awan do jikang na sicarow am. nipadket do vakong a ngaran tao do kahasan am 「San-Paw」,pipakatkaten ranam ablisen rana o San-Paw .kangaran da jiaten am 『Yancomin』,okmarana sosan am pakaron rana akmeypakamotdeh an so Yancomin.ya manehed kamo tao do ilaod a Yancomin. sicarow am pazasagenta rana do kapiapian ,kataotao da rana yaken no syevo yakomzeb so hannyaneg namen jinyo ,do amranaw mahap nakapat so awawan jidamomowan ninyo ori namen kamoan ninyo kanigan ninyo Yancomin. 
ko hanoyongan ta na yatodanngay sicarow yam, yamyan so yamanci no cireng :ta ikongo a kapalogod so moin jira ori sicarow yam ,ko kasnekan ninyo am ko valiaten o mapakamotdeh so onooned ,ori ko kasnekan ninyo dojia.					
Ji pasalita ocireng ko,o namen kamoan ninyo a tao do jiam, yamranow so nakapat do awawan no kakwa ,amyan rana inyo mivaay do kalaodan.amyan so ciricireng da, kano iweywawalam da,ratateng am omrahan sira o jida nipyan no dehdeh do jia. 
tomakasi Yancomin a tao do ilaod , nipakamotdeh a nitovoyan da mivahay do kahasan, tolavi so oned sira inyapoan nyo a Yancomin ,a to dabo rana so akawan nipehes da , a kamolongan da italamozong no dehdeh do ilaod. am ji dasnesnekan a pilamlamsoy no beken na manehed a tao do ilaod. do asaka sasoodan no tao picakarang yam ,a mapakamotdeh so icyatatao am, marahet o vazay an,am o kabedbedan do ilaod a kagoman no aroa tao, ikongo ya patown sya so mararahet ta vazay no seyvo ,ni makdeng am mamlis o seyvo so nakenakem,aapen takamo do pya so onooned ,vonasen raraten do kalaod ,ahap ta mango-nong do piararahan no tao,ji pasala a nakenakem,ori ko ilogodan jinyo a kasnekan kalovotan nyo a Yancomin. 	
『Taiwan–Tong-Seh』 o vakong do ilaod,ni vatvatkan dam o saka cireng manireng am: 「taiwan aboo masaod na, tao do Helan ni pangayan jia,mingaran si Cen-seh ni mapeyvazay sya,Cin-tai ni amood sya.」ori nakenakem da no marahet a tao do kalaod ya.am manakem pa o nimanma na pa nimyan do ilaod a tao.beken na amyan so masaod no dehdeh sira tao. ori namen kamoan ninyo kanigan ninyo Yancomin. 
Tao do He-lan a kani Cen-cenkong panisiringen am nipehsan da sira ,a pikaboaboo da sira Pinpo-Co ,nipehes da jira o aakawon da .mai sira o nipong am, pilamlamsoy da Yancomin.ratateng am mai rana o kokominto ranam marahrahet pa pakamotdeh ta so Yancomin ,amranow a mahap na kapat a kawan.to makarilaw sira tao do ilaod Yancomin.abo rana akawan nipehsan no mapakamotdeh a dehdeh no kanang pa. ori namen kamoan ninyo kanigan ninyo Yancomin.
Yancomin-co do ilaod am apiya o iwawalam nyo.ni mapo ya do ineynapoa tenteneng so aapan sya.maoyat kamo mihakao do karatayan.am mai rana vazavazay no seyvo am.somazok rana Yancomin mivaay do kahasan.ta jidapia sira mihakakao do mina akawan.ni littan da kapehes da sira .torana balinas o iwawalan no Yancomin.jida nyaninigan do Yancomin. ori namen kamoan ninyo kanigan ninyo Yancomin. 
Yancomin amyan so cirecireng nyo a tao.no keyan no nipong do jiam.zavoren no nipong o cireng nyo.no ka 1945 nyan mai rana kokominto am.ipanci da yaten macinanao do cyokok.jida myan no kokominto kapizizyak so cirecireng no Yancomin.ori nikakteb na mablis o ciring nyo a Yancomin.orim namen kamoa ninyo kanigan ninyo a Yancomin. 
No kannang am ,o kokominto nilitan da tao do pongso ,yangay da o kosozi do irala.jida niahaes no seyvo tao do pongso.yamiyawawan o kosozi pangyan do pongso ,yamkomava so kataotao no pongso ori nikeyngen no onooned no tao,aro mikayngeyngen a tao do pongso. orim ko kanigan jinyo o tao do pongso. 
Pinpo-co ranam,ikongo aro dehdeh nimzagpit do avak no ilaod do kaozi nam, jida pya o Pinpo- co mizizyak so cireng da , ori nikabalinas no cirecireng da ,na ikaro no Pinpo-co ji makatenengi do kataoan da a Yancomin. orim namen kamoan ninyo kanigan na Pin-poco. 
mablis rana o seyvo do vazavazay do pikakatkatan am,miyan rana o kazyakan no Yancomin. padketen a kazyakan am ngaran nan: 『Yancomin-co Cipen-Va』.manoyong do aapan so vazavazay no Yancomin,am ikongo do jida pakpakdengi o vazavazay no seyvo ta. orim namen kamoa ninyo kanigan ninyo.					
da kazyakan o 「Tow-yan won-hwa」 mahap so pya iwawalam no tao.am kangay na sicarow am,jiabo na kanimablis no seyvo do rehrehten a jiamomoan a mapakamotdeh so Yancomin ,o citan da do Yancomin am: abo so nezpi ,abo angangayan ,a jia totopos mivilang so vakong,jia kakarangan da pivatvatkan siram. orim namen kamoa ninyo kanigan ninyo. 
namen jianipeyvazay o karilawan ninyo ,yato dangay do katatapilan nyo.a yani ka hanhan nikagisoan do alalaw nyo . orim namen kamoa ninyo kanigan ninyo. sicaraw akmi kataotao da rana yaken no syevo yakomzeb so hannyaneg namen jinyo mamimin a Yancomin.a yanikaidan do jigang a ya nikahai am,beken na do kasaraw ni logodan ,beken na asaka cireng a vatvatek do vakong an,ka to davonas rana kaboo no raraten do nimlapo ya no kakoa do seyvo ta,am sicaraw rana ahaapen takamo do piya nakem. a mabalinas kalan ta so seyvo do raraten a ka piyangangay a tao do kalaodan. 
aapen ko pa o saka cireng ni mapo do Tai-yan ,ikongo do 『ma-noyong』icireng no Tai-yan do rarakeh am panci da ”Balay” koan na.am kapya so oned do cireng dam“Sbalay”.ori manoyong so piya nakem ri ,a cireng no Tai- yan :Sbalay .yamikadoa ori am manoyong mapo do onooned patowa an so aapan takamo do piya vazavazay do seyvo. 
do iwawalam no Yancomin am.nomyan so kalasan no tao jira,beken na asaka cireng a 〝ko ikamo imo 〞koan na.ta rarahen da o rarakeh mai amamizing so kalasan nang,mapo do oned a ikamoan no karoan tao dang. mateyka ranam minom sira so ikasaray so onooned kato da pikaboboa so ka oyan do icatatao.ori cireng no rarakeh do Tai-yan o ”Sbalayo ” 
inaoy sicaraw rana ipandan ta sya so rarahet a vazay jiyaten.manoyong do oned kablis so marahet a vazavazay do seyvo a Yancomin.si mateyka ko rana do jiam.amyan jinyo tovisan so cireng nyo. ka balinas so pioyaoya no marahet do onooned karahet no tao.yacita an so cireng no Tai-yan “Sbalay”do kalaod an.kabo na rana do kalovatan ta tao do ilaod a vazavazay. 
Manma napa ipilovotan so nakem.beken o Yancomin kano Pinpo-co ampivazay sya. ta panirsirngeng do seyvo am pivazay syo mahap so vazay an,a beken na ipanci do ngoso ikazyak a cireng.manoyong seyso am raralay jinyo ikasnek a piyanen do oned ko sya.
o nakenakem ko sicaraw ya am,patneken ko Yancomin -Co iwawalam manoyong a pihahan na apyacireng,a kazagoman nyo a Yancomin ,yaken an panisirengan do seyvo am ilovolovoten ko jinyo Yancomin. akma tamo saka onooned aapen do piya vazavazay.
makdeng pa cireng ko am nimakarang na Cong-Tong-Vo aapen do icavazay an amizezngeng alalaw nyo a Yancomin- co .macilovot dang o Pinpo-co kamimin na Yancomin,ori patoawan so cireng nyo jiaken. 
kapinpin na rana ori, Sin-Cen-Yan pikaigi an o makdeng pa 《Yancomin-Co cipen- Va》a padketen iwawalan nyo a vayo a vazay no seyvo ta,makoyoyat pa o seyvo do rakoa vazay ya,kablisan no adan na masalit a vazay,pitalamozong nyo do masaod,nimapo do ninyapoan nipanga- nanao so pyaiwawalam,ka pikakatkat do apan so vazay kayangay an mivahay do kalaod no tao,pia kamoodan do kangangay nyo. 
ikongo do pamzatan no dehdeh pa yatey aro jingahapa do Yancomin a macitarek ka iwawalam ,so panmahen ta o 『Yancomin- Co iwawalam a itazamozong nyo”』. inaoy aapen do pyaiwawalan nyo a Yancomin,jingapa iwawalam do dehdeh so iyangay .					
ko ipanci pa panpanisirengen do seyvo makaykai pivazay sya,do nimapo do kakoa iweywawalam nyo,ta beken a nezpi ahapan so masaod no tao .ta tao do ilaod a mangay mikala so San-cyan a yakan am,da jimya no seyvo ri, aptengen da no mikalsong sira ,am nimapo ya no kakoa iyangay.o nivatvatken a padketen do vakong am ,da jimya no seyvo ri,ori ikazyak pa vazay. 
do pongso rana nipangay an so marahet a kosozi am,makaykai no seyvo a ipakaro yangay da do kailaod an, kalan so malas a vazay no seyvo do pongso ,a no jimakakala so pangayan syam, patoro an da o tao. a isnesnek da jinyo tao do pongso.					
sira Pinpo-co sakabedbed ni balinas an ngaran da do kalaod , padketen rana Yancomin do mibonsyo da no Pinpo-co, dabneken si 9 Yah 30 Haw do araraw no dehdeh.ya domket rana do vakong o manoyong ngaran da Pinpo-co.					
sicawan do vehan no dehdeh no si 11 yah 1 haw araw am,ipigaygi namen padkeden do vakong minamasaod do akawan nyo a tao ,patneken ta o「Yancomin CE- CEH Va」itoro jinyo a itazamozong nyo ivazay no「 Yancomin-co hahakawan nyo kano awan do wawa nyo」「Yancomin- co ciring nyo tao pikatkatan」, aapen do pyaiwawalam no Yancomin.makdeng pa vazayam no seyvo ri. 
simakoyab am mikaygi namen opanpanisireng so vazay do Yancomin-co.pangay in makdeng a ipanci so makoan sya ipiwalam no Yancomin-co padketen do dehdeh araraw an 8 yah 1 haw . cireng no Sin-Ceng- yan do Yancomin iwawalam ipangonong do pyararahan.mahap so iwawalam no 『Yancomin-co Va 』abneken kanoyong do icicirawat no kakwa.o yam yamikatlo na pangono ngan no yamakteng a vazay. 
ko rarahen inyo mai jia,yamyan do tezebi sinkadan da jinyo a yamyan jia. pakdegdengan o seyvo.konkonen ri cireng ta sicarow ya to miyononong ya nanalan do seyvo ablis so malahet no seyvo no kakowa. 
ko isaray jinyo kagagan a Yoncomin .nibaba sya so marahet do seyvo jinyo.akmi baban sya so raraten a kabalinas so pioyaoyan so oned.abo makoan jinyo so piya iwalawalam do karawan ,abo makahkahap jinyo so iwawalam ,ibeywan no seyvo icicirawat no Yancomin.
no kadadayan do piyonong do karawan,nimakdeng vazay a padketen do dang.ka jiablis no iyangay nyo,jia balinas rana o circireng kano iwawalam nyo,akmi mavozaw do pimeymasowdan nyo jirana vozaw do pimeymasaowdan nyo. 
akzeben jiaten takamo malovot so pakdengan kahap sya do katopsan cicirawat do karagoman da tao do ilaod ,jimiyangay o taotao ;jimiyangay o ciricireng;jimiyangay so aapan a nakenakem do vazay am,abeywan ta do karawan ,ipangonong ta nyo do apya a rarahan.					
onooned ko do kataotao am,inaoy no mamimin tao do kalaod an,asa so nakem ,ipatnek so ongyod da mapiyangangey so tao do Kow-ca.					
Isaray ko jinyo ayoy.