a tilin a patalru kana sēhu sibalu kana yēncumincu i Ceaiy ing un soto
pakanguwayan kana makabetraan misama dra druwaya ami garem kana wari. nanta inasalr temelru kana siyēnhua i sabak na “sanpaw” i, pinatedrelran lra pungalad dra “yēncumin” kema. idri na penatedrelr na ngalad i, amelri a maumau emitrul dratu ipuwangalad na melralrimus na temariyaama. mangaleb kurenauwan lra tu kinaretigiran. “amau na miyadare” kadri Taiwan kema kana yēncumincu. maretigir kandri na danapan i isatr. garem kana wari i, piyanguwayan ta penasa dra sadepa. aru patatalru ku kana sēhu. sasungal mi kanemu. panauwa mi driya kanemu dra naniyam kinaasabakan dra naniyam sibaluwa igelayan kanemu kana yēncumincu driya mapiyapiya. kananemu kinakawangan a adriyu driya kana pata leman amiyan i, nanemu kinudrekudran mu kinaulepan. aw na adri pinarisan na adri penauwa tu iyanau kanemu i, patalrua ku driya kana sēhu semungal kanmu. 					
pakupanaan ku. palru garem kananta kinakadruwan i paliyuliyus i, ulraya driya a miyasama a trau na aemana pakalrang kandri na sibaluwan kema tu wanger. idrini i, amau tu rami drananku iyadruwa kadrini kana wari garem. druwa ku patalrua kana sēhu semungala kanemu. na kinadriwan driya na trau tu nirangeran i, an semamisi ta dra trau i, kakuda amaw, an aludrun lra, an maulep lra dratu kinabaawan i, nantu kakakawang idrunu i! aru kakuda mi amaw kema tu nirangeran dra trau i sidrumayan. druwa mi garem maretigira kadrini. amau naniyam kiniyangeran na palralribakan meliyus aw benelis. 					
ti pakalranganay dra apatraran dra ngai pakalradram. muka dra manay daw semungal ku kana yēncumincu. pakanguwayan kana pata leman amiyan i, kandri kana dare i Tiwan. ulraya lra a trau a kikaadru. nadri na trau i, ulraya tu piningaiyan, ulraya tu kakuwayanan tu lregiyan, ulraya tu nirabakan tu babuyulr kantu dare. salaw inaba tu iwabaaw. likudran lra i, pabekubeku lra druwa kikadruwa a kemay i sidrumayan a trau a salepunan. 					
nadru na salepunan na trau na pakalikudran druwa i, tu araway tu pinimanayan peniya kana kurengaway kikadrukadru na trau. tu burekay lra nantu kinaladaman na dare. aw meresis lra mutusidrumayan lra. adri tu seeran lra aw makasanininin lra. tu iwadaway tu kinakeseran dra samauwan i, alra muka dratu tinariyamayan tu kinaulepan kana druma mauwan. an adri ta maranger patrirebeng pakalradram drata kanatal dra, amau mi na saigu parisarisan an kakuwa ta i, aru pasaseket ta menau kandri kana nilrangan. aru babati ta kana penanaan. na sēhu i, kapananaan parebeliyas kemiyanger dratu pinakalrangan kinadruwan. idrini i, amau ku iyadruwa garem maretigira kadrini tu pauwayan. 					
ulraya a saya a tilin. “Taiwan tong se” kema. tu tinililran i, “i Taiwan i, uniyan dra tilin dra nilrangan. tu parebuwaaw kana Helan; tu tililray kan Cencenkong; tu palenakanay kana Cingtay.” idri tu iyanau i, panaan dra makapairang. na yēncumincu kana pakanguwayan dra munuma lra kudrulr amiyan i, kikadru lra kandri kana dare. aw ulraya tu kakuwayanan tu kinalradraman a salaw bulay. tu trungutrungulraw tu tralitraliyaw. amawna, ta iyanau i, pakalranganay drata ikakeser temililr dra nilrangan. muka kandrini i, patatalru ku kana sēhu semungal kana yēncumincu. 					
a kuredikes driya kana Helan aw kan Cencenkong i, tu ranakaw pinatray aw tu raperapay tu pinimanayan na Pinpucu. kana Cingcawsetay i, masaseredr palru dra marepinatray aw tu depedepanay. kana Dripung lra i, tu pakasayay temariyama patarisesek. palru kana druwa lra na Minkuk i, parekasenengaw na makadrenadrenan aw na marayarayas na sanpaw. pata leman amiyan lra. na druwa driya kuredikesa kadri Taiwan i, tu pakalranganay dratu kedrang demepedep emaraw dra dare. tu araway dratu kinuredikesan kana yēncumin. muka kandrini i, patatalru ku kana sēhu semungal kana yēncumincu. 					
na yēncumincu i, tu pakalranganay kantu kakuwayanan tu lregiyan. murekes kemirungetr pakabulay dratu drekalr. aw kemay kantu kinalradraman parepauwauwa dratu wabaawan. amawna, kana gareman na kanatal, kana demadaway kantu kinuretan na kuwarenangan i, na yēncumin i, mulremes lra tu kuwaredikesan dra kiyakarunan. muparesis lra tu niyamunan dra drekalr. adri lra tu seeran tu inukasayan kana maunan. muka kandrini i, patatalru ku kana sēhu semungal kana yēncumin. 					
na yēncumincu kemay awatr kadru lra tu piningaiyan. pakalranganay kana Dripung driya tu putudripudripungaw. kana 1945 amiyan i, rengay temaraminkuk kema na sēhu. tu pakasayay benuut marengay dratu piningaiyan. amau na mulralremes lra tu piningaiyan kana yēncumincu. tu ngaiyan kana Pinpucu i, marasadru lra na mulremes. kana kuredikes driya na sēhu i, adri pakirungetr palenak melrama dratu kakuwayanan kana yēncumincu. muka kandrini i, patatalru ku kana sēhu semungal kana yēncumincu. 						
adrunu kana ami. adri malradralradram dra mamanamanay na Yami kadri Butrulr. na sēhu tu ukayaw apetraw na hehuyliyaw i Butrulr. na mauwan kadri Butrulr. tu aludrunan tu binulian dratu anger i, a kemay kana hehuyliyaw. muka kandrini i, patatalru ku kana sēhu semungal kana mauwan i Butrulr. 					
kemirami tu drinuwayan i Taiwan kana kemay i sidrumayan na trau. na kikaadru i makadrayadraya kana marayarayas na Pinpucu i, amau na pinalribakan kurepatrepa. na druwa driya kuredikesa kadri na trau i, tu itrulaw aw tu ribasaw tu ngalad kana karamisasayan lra, nantu maunan lra, tu ikapinpucu. muka kandrini i, patatalru ku kana sēhu semungal kana Pinpucu . 					
kana mubalis lra na lremak i, na kanatal kadru tu iyatubang kana mincuyuntong dratu kiniamiyan kana yēncumincu. na sēhu i, “aiwa!” aw niyam kiyangeraw aw pakirungetra mi kema. garem i, ulraya a salaw inaba a kinuret a tilin “yēncumincu cipenhua”. amawna, idri na tilin na kinuret. adri tu seeran kana sēhu kana kiyakarun kandrini. naniyam kinikarunan i, puwari lra, adri tu rabaki peniya lra, adri driya penauwa. muka kandrini i, patatalru ku kana sēhu semungal kana yēncumincu. 				
salaw mingalad na Taiwan dra, “marekamenimeni dalaman tu kakuwayanan.” kema. amawna, palru garem, na yēncumincu kemay kanantu kaarekedran tu dradrek lra, tu takakesian lra, tu wabaawan lra, tu kuwarenangan mutugiing lra. kandri tu kuwarenangan na marekudakuda i, adri pakadalrep kana Paireng. aw tu iyanau kana yēncumincu dra kemadru kemadru kema. aw dratu iyalrimus itariyama kana yēncumincu i, adri muasalr. idrini i, amau na sēhu na adri penauwa tu kinikarunan. tu pakakuwatisaw lra aw mialudrunan lra tu anger kana yēncumincu. muka kandrini i, patatalru ku kana sēhu semungal kana yēncumincu. 					
adri penauwa naniyam nirukedrangan. aw mutrungutrungulr a amiyan i, adri mi palamu marulradram. amau na kemay kaniyam kinaadriyan pakirungetr. aw niyam pakaulepaw mu palru garem. iuwa dra igelayan kemaya ku driya. ku iyasungal garem kana wari i, alra puwari lra dradru. amawna, amau a kiyaramiyan lra. adri ku kemiyanger dra, pakalranganay dra saya tilin, dra saya ngaiyan dra igelayan kema. aw mupualak muparayas tu kinudrekudran na aludrunan tu kinabulian tu anger kana yēncumincu. amawna, panaan ku dra kiyalriman. idri ku iyasungal garem kana wari i, amanaya aw, na murabak driya kandri na kanatal na tratrautrau. amau tu kiyaramiyan marekainabanaba kema ku. 				
ti pakalranganay dratu kinalradraman kana yēncumincu. pakalradram tu pauwayan dra iuwaadruk garem. kanantu piningaiyan kana Taiyal na mauwan i, na “penanaan”i “balay” kema. na “parekainabanabayan” i “sbalay” kema. na penanaan aw na parekainabanabayan i, marisan tu pauwayan. na panaan na marekainaba i, auka drata nirangeran muka trempaya kandru kana penanaan i, karuwa ta melaesi. 			
kanantu kakuwayanan kana yēncumincu. an kadru a trau a benuli dra druma dra trau i drekalr. an maranger marekainaba. na yawan i drekalr. tu daulraw na benuli aw na binulian miyadruwa. aw tu pararutungaw. adri payas semibalu. tu parengayaw driya dratu pinakalrangan nadru na miyadruwa. an mukalradram driya na penanaan i, karatakitakilr karatreketrekel lra nadru na maaidrangan. na bulretreng lra i tu paelipasaw peniya. idrini i, amau idru na parekainabanabayan tu pauwayan. 			
kiyalriman ku kanta inuwadrukan garam. amau na sēhu aw na yēncumincu tu parekainabanabayan lra. na pinamelriyan a kinadriwan driya, na penanaan a kinadriwan driya i, adriya ku semama aw ti pulrataw benabati. an garemay i, aru rarengay dratu kiniyangeran na yēncumincu. adri ku malemu kiami kanemu dra payas kilraman garem. amawna, kadruwa ta kiyaangeran kemaya ku. aw na pinamelriyan a kinadriwan i, adri lra aasalr. likudran lra idri na kanatal i, adrikaadri muka trempaya kana parekainabanabayan. 			
garem i, amau na kemiyarami driya. alra parekainabanaba dra adrii, amelri tu tratrepa benasak kana yēncumincu aw kana Pinpucu. ulraya kana sēhu. malradram ku. an tu pakalranganay dra indan marengay dra igelayan kema i, adri driya penauwa. alra uwadaway nay idri na parekainabanabayan. aru nanau ta kana sēhu dranantu kinikarunan tu ipakababulay kana yēncumincu kakuwa ta. 
kaadru ku kadrini patrirebeng marengay. na Congtonghu i, aru pararagan dra “yēncumincu drise cengi aw na cuwansing cengi uēiyēnhuy”. pakakalrang ku kananku itaudrung kana kanatal. aw kuwaredikes ku kana demaulr paradruk dra trau. wakasakasa kana kasamaumauwan tu pinutrepayan muka trempaya kana nilrangan na penatedrelr. aw pararisan ta kinaretigiran madrayadrayar dra kuwadakudayan paragan pakamakeser kananta kanatal. 					
pasaseket ku marengay. na uēiyēnhuy kadri Congtonghu. tu pinakapadrangalan menau i, amau na kanatal aw na yēncumincu i mararisan tu kinaretigiran. na mudaway na cice i, kemay kana kasamaumauwan pinutrepa. aw murabak na Pinpucu. na maunan lra aw na drekalr lra i, tu pakakalrangan kemay kanantu pinarekalradraman. idri na kinuretan i, amau tu wakasayan kemuret kana yēncumincu. karuwa pupatraran dratu kiniyangeran kana yēncumincu. 					
ulraya driya a druma, aru paaisel ku kana sincengyēn kemureta dra wari paradruk kana “yēncumincu cipenhua tuytonghuēiy” dratu padrayadrayaran. kemay kantu pinadrayadrayaran aw marepadunudunun dratu kinuretan kanadru na uēiyēn. na sēfu lra i tu pakuwarenangan i sabak kana sincengyēn dratu parepauwauwayan semeket kantu kinuretan. nadrini driya na kiyakarunan i, uwarabak na aaya dratu kinalradraman na nilrangan, na sasulrud kana Inanuwayan na taytaya na kemirungetr, na parisarisan palenak dra piyamanayan, na truwalrtrulr dra palaladamanan malradram dra kakuwayanan, na pakainabayan dra dradrek. na pakababulayan kantu kuwaredikesan kana kaadru i sinkinki na mawan tu puwarabakan peniya. 				
na gareman na kuret aw tu kakuwayanan tu lregiyan kana yēncumincu i, ulraya tu kinasaseredran dar. aw aru pararagan mi dratu kiyarepauwayan dra “yēncumincu huwali huu congsin”. pakalranganay kandri tu dinaway na kuwarenangan. maruwaya adri masaseredr dratu kakuwayanan kana yēncumincu aw na gareman na kuret kana kanatal. 			
aru pakakarun mi kana murabak driya kandri na lremak. payasa kuredikes melieli parepauwauwa. na yēncumincu kemay kantu kakuwayanan. kadru murabak kantu niyabuyulran. amelri a matrimatrima; amelri a sasamaan benaaw. tu alrupaw na garamgaman aw muka lra kandru mudrimutr muimeng. madrayadrayara ta dra kuwadakudayan pakabulay. 				
aru pakakarun ku kana murabak driya kandri na lremak. kemay dratu inapetran na hehuyliyaw kadri Butrulr. kemudakuda tu pinakalrangan kikarun i, pupatrarana mu dra tilin dra penanaan. an adri driya mukalradram dra aapetran isuwa i, maruwaya ta semabung kana trau i Butrulr. 		
aw, kemay kanta iyaseer kana Pinpucu dratu ipakumauwan dratu ikapinpucu. pakanguwayan kana 9 bulan 30 wari i, aru padrayadrayar mi kandru na kinuretan. aw maruwaya pasekat mukalradram tu kuwaredikesan tu kinaretigiran kana Pinpucu. 		
garem kana ami kana 11 bulan 1 wari i, aru patriyarebang mi pakalradram dratu babuyubuyulr na dare kana yēncumincu. na kinuretan na konghuwalen i, semasulrud mi pakakawang garem. likudran i, tu kiniyaangeran kana yēncumincu na Yencumincu cece na kuret i, patatawar mudalan. paduwakeduk mi garem. nantu kinapadrangalan menau kana yēncumincu na “yēncumincu cecehua”, “yēncumincu tuti aw hayiv hua” , “yēncumincu yiēn huacanhua” nadrini i, aru tatuludran kana lihuayiēn parepauwauwa. 
garem kana paelipas kana karealri na wari i, aru pararadruk mi kana yēncumincu kandri kana padrayadrayaran. kaulralraya tu pakalralradraman kana sēhu. likudran kana aamiami kana 8 bulan 1 wari. na sincengyēn i, auka pakalradrama kana trau driya kana kanatal dra kemudakuda lra tu kinikarunan. na pasasekadran na penatedrelr tu nilrangan kana yēncumincu. pararagan dratu danapan kana cece kana yēncumincu. amau idru na tuluwa tu tratrepayan kana sēhu . 				
dadaulr ku kana kadru driya kadrini garem. na kadru i nguwayan kana tilibi aw kana wanglu na yēncumincu peniya. mukasaya ta mutuwasay. demaulr ku kanemu i dra, druwaya mu mukasaya temaranau kana sēhu. turuwi mi. paladamu mi. mulaesia tu itatubang kanemu kana sēhu. panaana emasalr dratu pinatrepelran a kinadriwan driya kana sēhu. 				
sasungl ku kanemu kana yēncumincu peniya. amau muymu na parubalruk(pasenkin) kana trau driya na kadru kadri kana kanatal, na dineelran na dare aw na belretrenganan na trungutrungulran i, salaw mitrima. adri ta karuwa padrulun dratu padrangalan. idri tu padrangalan i, a puwaluangan. 				
likudran i, pakakalrang mi kana kinuretan semulrud. na marakiyaludusan na mawan, na mutrungutrungulr na mawan, aw na kaadru driya kandri kana dare i Taiwan na mawan i, adri lra uwalremes tu piningaiyan; adri lra kaabalu dratu kinabaawan; adri lra baburaw dratu kakuwayanan; adri lra drelalengan kantu kinadruwan driya kantu dare. 			
kiyaami ku kana kadruwadruwanan na inukasayan. mukasaya ta merukedrang. malradrama ta drata nilrangan; malradrama ta drata dare. aw malradrama ta kantu kakuwayanan kana adri marisarisan na mauwan. mukaya ta kanta parekainabanabayan. trempaya ta kanta wakasayan mubaaw aw ta wakasayan pakabulay semangal aw trempaya ta kana pinakabekalan i Taiwan. 			
kiyaami ku kana trau driya na kaadru kandri kana kanatal. pakalranganay garem kana wari. ta ukasayay pakirungetr demaway dra tratrepa kana penatedrelr na kanatal. amau a panaan dra tu bulayan dalaman aw a pinarisarisan tu kinaretigiran a kanatal.		
semangalan mapiyapiya.