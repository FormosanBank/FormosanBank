Cai-Ing-Un cuntung daihiu sihu tahu tu muliva sihu malka Incumin
Isia mapusanhan-dusa painsanan tanangaus tu aip tu hanian, imita sinusan tu kimpu, maza ‹ sanpau › hai pacilushuan tu ‹ Incumin › . Sain tu sinpacilushu hai, mapin-ukain maisna habas tu sinsatamal, mapithasin tahu tu kata Incumin siduh hai, nau tu taini Taiuantan. Kanasaicin, aip tu hanian, nakaslud kata mudan. Nadaihiu saikin sehu, masina sia Incumin siduh, maisna isang tupa tu muliva sasaipuk. Pat saba painsanancin, kamu hai malmimihdi musasu kahaingiun, daihiu saikin sasaipuk tupa tu: Tutuza sehu tu muliva sinmalka mu. 			
Latuza saikin tu, sau aip tu hanian, uskunanta mihumis mandidingalan tu bunun hai, aizang bunun iniliskinan maingu tu ukas muliva. Cissaicin, aip tu hanian asa saikin tu daihiu sehu tupang tu muliva sinsaipuk. Taisbananin tu painlivan hai samaszangan mas nau tu namaupacia, anis duma siduh tu inihdian hai, makas-ang tu nau tu nalahaip saicin. Cissaicin, matuduldul saikin aip tu hanian saincin, naasa kangaus kahna mapaukbas iniliskinan.					
Naansansan saikin tahu tu, mavia tu natahu Incumin tu muliva. Taiuan tu dalahcin, pat saba painsanan tu tanangaus hai, nau tu aizain katsaincin bunun. Mananu hai salin-anak mapasaipuk, aizan an-anak tu halinga, bungka, samu, katdan tu dalah. Musu, ni naia cinupa tu mahtu, haitu aiza duma siduh tausaincin. 					
Taisbananin tu inihumisan hai maupacin tu, aipincin laidazu tu bunun, mahalav naia mas nau tu takisancin tu bunun. Kazin naia pusbaiun sia inihumisan tu asang, min-uni muvasvas tu bunun, min-uni niin pasiamun, kazin sahalmangan. Tasa siduh tu maidaza, haipa ni tu piniskadazaun sia duma siduh tu inihdian. Mais ni kata cinupa tu mamantuk mapiszang imita kukka, namahtubin kata sahalmang saicin, asa mamantuk tu istupa. At mastan kahusbun hai, asa sehu tu musuhis mamantuk miliskin, cissaicin saikin aip tu hanian matuduldul saincin. 
Aiza tasa ahil tupaun tu “Taiuan tungsu”. Isia sintungaus tu halinga hai tupa tu: “Ukan Taiuan mas paitasan. Inkasia Hulanda kitngab, Cuncunkun siduh kuzakuza, mailngaus Lipun tu sehu saipuk.” Maupacia itu Put palihabasan. Haitu maza Incumin siduh hai nau tu maisna habas katsaincin, matmuza bungka mas taiklas, ispasusunu maikingna. Haitu kaz kata kanasia kain-asang siduh tu saiduan mapatas lainihaiban. Cismaupacia, daihiu saikin mas sehu masiaupa sia Incumin siduh tupa tu muliva sehu malka bunun. 				
Hulanda mas Cunsunkung hai maipalatpu mapataz at maihalav mas Tangavulan siduh, masa mailngangaus Lipuntu tu sehu hai, pailkapataz abdit, masa sin Lipun saipuk hai, kaspukanin sana naicia saipuk, masa pailkanahtungin pasampanah hai sin Taulutan saipuk hai, mavaiviin sinsaipuk Incumin siduh. Isia pat saba tu painsanan, kain-asang, mahalav dalah, mahalav Incumis tu kinli. Cismaupacia, daihiu saikin sehu masinasia Incumin siduh tupa tu muliva sain.				
Kanasia Incumin siduh sia maisnahabas tu dailaz saipuk asang malka-minihumis. Haitu, isia namapinsial kukkacin, nin Incumin siduh mahtu salin-anak. Muntunuhin maisnakitngab tu dailaz, ituskun tu iniliskinan hai, nin amin saaupancia. Cismaupacia, daihiu saikin mas sehu masiaupa sia Incumin siduh tupa tu muliva sehu malka bunun. 
Nautu aizan Incumin siduh mas halinga, maisna isnavan min Lipun tu sinnava, isia 1945 painsanan kitngab, lahnut sehu malas-bunun, at maszang munghanu itu Incumin siduh haling. Supahin Tangavulan siduh niin haiap malas-ananak tu halinga palinutu. Maisna habas tu sehu, ni tu masanbut mapalmamaupa Incumis siduh maisna kitngab tu bungka. Cismaupacia, daihiu saikin mas sehu masiaupa sia Incumin siduh tupa tu muliva sehu malka bunun. 
Tudip tu painsanan, sehu hai makutudi niang Pangkalkalan siduh haiaphaiap hai vailan mas dingki-taki. Takisia Lan-i bunun tu lutbu hai basun mas dingki-taki. Cismaupacia, daihiu saikin mas sehu masiaupa sia Pangkalkalan siduh tupa tu muliva sehu malka mu.						
Vaivi siduh kausia Taiuancin, takisia uhaivas vali tu Tangavulan hai, lanadan mas iahdi. Maza lasasais kan-asang hai mapis-uka inaicia tu siduh. Cismaupacia, daihiu saikin mas sehu masiaupa sia Tangavulan tupa tu muliva sehu malka mu. 
Masa min-unin minsiu kukka, taiaza mas Incumin siduh undu tu sintutupa. Sehu hai aintalam malmananu tu napin-sialun. Aizan kata mas “Incumin siduh tu kanadan”, haitu ni sehu kapimaupa kuzakuza sahusbu samashing saicin. Malaitaz kaimin, ni tu macitpung, ni tu mapal-amin. Cismaupacia, daihiu saikin mas sehu masiaupa sia Incumin tupa tu muliva sehu malka bunun.			
Tupaun Taiuan tu “maisupah bungka” tu katdan. Haitu, saulaupaku, Incumin siduh tu kaihatban, ispasnava, kaisuian, iapavcin tu isasaipuk , mapasidahdah mas ni tu Incumin. Musasu, maldauk tu samakung sakulaz Incumin siduh. Kauman sehu kinuzkuzan, uka duma siduh minaupa mas Incumin siduh tu lainihaiban, inihdian sinmas tailpatazan. Cismaupacia, daihiu saikin mas sehu masiaupa sia Incumin siduh tupa tu muliva sehu malka bunun. 
Kauman inam kinuzkuzan, maisna habas ni kaimin minhaiap at mailmananu, kazin kamu sau laupaku maldauk tu malmimihdi, tuzatuza tu muliva maupacia. Aip tu hanian tupa tu muliva, anatupa tu maaitin tupa, haitu sain hai kangab. Ni saikin makasang tu maza itu Incumin siduh sia pat saba painsanan tu inihdian hai, nacis-uni tasa tu paitasan, tusan tupa tu muliva at paladuazin mas painliavan. Haitu maisna isang saikin mastatala natupa tu muliva, aupa sain hai tastu-kukka tu bunun mapaladuaz tu kitngab. 					
Namakusia saikin Incumin siduh tu taiklas, mapishaiap aip tu sinkuzakuza. Taialu tu haling, “mamantuk” hai Balay. “patuhavit” hai Sbalay, kaz Balay tu tanangaus susan mas S. Maza mamantuk mas patuhavit hai, maitasa tu halingaz. Sintupa tu, mamantuk tu patuhavit, asa tu maisna isang samantuk tu maimakua dau at namahtu minsia. 
Isia Incumin siduh tu bungka, mais aiza bunun panliva malka duma tu bunun, mais asa mapaladuaz, maza madadaingaz hai mas-anpuk naicia. Ni tu tusansan tupa tu muliva, asa naia tu patupaun mas anak- anak tu iniliskinan. Mais tunahtungin amin at mapasuhisin haling hai, mapahud madadaingaz naicia mas davus, taisbanan tu painlivan hai tuza tu paladuazin. Saicin tupaun tu Sbalay. 
Mashadang saikin aip tu hanian, maza sehu mas Incumin siduh tu Sbalay. Ni saikin maming mas taisbanan tu painlivan, sinmas maimakua. Natupa amin sanganin Incumin siduh mas iniliskinan. Ni saikin tupa tu macinsu a laduaz. Haitu, mahtuang kata mastala akitmatan, habas tu painlivan hai naniin muhna, aiza tu hanian, sain tu kukka hai namamantuk tu maiaupa mapaladuaz. 
Aip tu hanian hai kangab, mapaladuaz tu iskuzakuza hai, ni tu sia Incumin siduh sinmas Tangavulan, siamas itu sehu tu nakuzakuzaun. Haiap saikin tu mais kaz makungulus tupa tu muliva hai kaumanang. Maisna laupaku itu sehu sinmalku Incumin siduh hai, nasaitan mahtu kanadan mas kukkatan mapaladuaz.
Isaincin saikin mapishaiap tu, isia Cuntunghu hai namapin-aiza “Incumin siduh mantuk tu likisi mas mukbas mapiszang tu iingkai”. Makuunisaikinkukkatutanghapupaliskadantu ngan mas-anpuk, muskun siduhsiduh sinihailaz tu bunun Namapaluszang palihansiap kukka alngangasan tu nakuzakuzaun. 
Mapihusbu saikin tupa tu, isia cuntunghu tu iingkai hai nakastanan sahusbu hai, kukka mas Incumin siduh tu mapaluszang. Siduhsiduh tu sihailazun hai, nakanasia siduh mas asang ituskun tu sinpatupa. Sain hai itu siduh ituskun tu sinpalihansiap, mahtu mapatupa maisna isang tu iniliskinan. 
Aizang, naiskalunanku sincungin tu madailaza uanpukan tu hanian paliuni “Incumin siduh kanadan tu dailaz”. Iingkai ituskun tu sinpatupa, maza ima tu Ing mapatupa tu napikun mapinsia. Maszang mas masulut kilim taikihabasang, lainsun Incumin siduh tu salin-anak, mapiszang is-ihumis, mas-unu pasnava sinmas mapantala bungka, mapihatba lutbu, sinmas saipuk tausia bukzav tu bunun. 
Laupaku ispakapimaupa tu dailaz mas Incumin siduh mailanhabas tu bungka, aiza ni tu patukdadu, nasihaizaz kata mas mahansiap bungka tu bunun masingadah “mindangaz Incumin siduh malka ispakapimaupa dailaz”, kabahlu mas nakanadan, mapis-uka Incumin siduh tu mailanhabas tu dailaz sinmas palatungtung laupaku kukka kanadan tu dailaz.					
Naiskalunanku malkasia tu macinsua kuzakuza, Incumin siduh mais cis-uni mailanhabas tu dalaz, isia kaitdadan tu dalah, cisuni naikanakun ni tu isbaliv at mapataz ni tu mahtu patazun tu takilibus, at damun sisaisan iksubun. Namuskun kata palihansiap tu napasikun mapultav. 
Natupaunku amin malkasisia tu, minikua dau mavail dingki-taki mapunsia Lan-i, asa tu mapithas ispishaiap. Mais ukang nasauhabas vailan mas dingki-taka hai, asa Pankalkalan siduh tu saisan.					
Kanasia sahusbu Tangavulan siduh , asa musuhis habas tu siduh, isia siva buan maciun hanian tu tanangaus, napaliuni saicin tu kanadan dailaz, mahtu Tangavulan siduh suhaisan mas nau tu ana inaicia tu kinli mas ngan. 
Painsanancin tu 11 buan 1 hanian, nakitngab kata kuzakuza, mapishaiap kaitdadan Incumin siduh tu dalah. Asang-Bunun tu dailaz hai kitngabin, aipincin Incumin siduh tu salin-anak hai, namumuslut minsia. Namapibiskav mas sahusbun Incumin siduh tu “Incumin siduh salin-anak tu dailaz”, “Incumin siduh dalah mas ningav tu dailaz”, “Incumin siduh mapacingna haling tu dailaz”, mapunsia Lipuing ispatupa. 
Aip tu minaunin, namusu mas-anpuk tastu kukka Incumin siduh tu palihansiap. Isia muanpukcia, supah itu sehu nakuzakuzaun istahu. Kaupa painsanan tu 8 buan 1 hanian, Sincungin hai namapishaiap tastu Taiuan tu bunun mas kinuzkuzan tu sau isain. Namapinsia Incumin siduh tu kanadan, mapinsia Incumin siduh mailanhabas tu mantuk, mapinsia kanadan Incumin siduh salin-anak, sain hai itu sehu maitau napinsiaun tu akitmataun. 
Taudaniv saikin mas isaincin, itanangaus sia tilibi sinmas sasadu katukatu iskakaupa tu Incumin kaviaz, maciskun kata malsisivit. Ni kamu napaidan mas sinkuzakuza. Mahtuang kamu mainsun, tahutahu, mahtu sehu mapinsia mas sintutupa, mamantuk tu kahna maisna habas tu painlivaan. 				
Matunaskal saikin mas iskaupakaupa tu Incumin kaviaz, mu maipinkailas kukkacin iskaupakaupa tu bunun, kandapanan tu dalah, sinmas mailanhabas tu is-ihumis hai uka mahtu lauvaiv, asa sain tu samashaingan.
Namapakasia kaimin sinkuzakuza, naniin maikikingna sinmas katsia dalahcin tu siduhsiduh is-ukan mas halinga, is-ukan mas aldidipaun tu iliskinun, niin pasipultav mas an-anak tu bungka, naniin maldauk tu isia annak-anak tu dalah taimazavmazav. 
Tusingav saikin tu mahtuang kata maciskun, sahal imita maisna habas tu inihumisan, sahal imita tu dalah, sahal amin imita vaivi siduh tu bungka. Mai-aupa mapakasial, mai-aupa muskun mihumis malisvala maidaza, taskun mai-aupa Taiuan tu alngangasan.					
Tasingav saikin tastu Taiuan tu bunun, kanasia aip tu haniancin, maciskun macintamasaz mapin- uni kukkatan mamantuk mapiszang, vaivivaivi siduh hai mapaluszang amin. 				
Uninang taisisan.