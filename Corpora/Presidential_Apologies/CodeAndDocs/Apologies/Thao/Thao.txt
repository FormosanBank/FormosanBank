mathuaw mara’in a shanautuan Chua-Ing-Bun patu’iaw guan-cu-min a patashan
mapushaz qamishan a thuini, mita wa hian- huat pulhipathan a patashan, san-paw pingqthan mzai guan-cu-min. haya sa sunda guan-cu-min a lhanaz, mataliza tu itia shmararuzi a lhanaz shururuniza, pu’apaw izai guan-cu-min mzai naur Taiwan a talima wa thau. miazithu milhilhi, thuini amuqthawan kmangqtha tata wa kinangqtha. yaku amia’awan cing-hu masai guan-cu-min-cok patu’iaw. munsai mashpatiz shaba wa qamishan, pashtay manuin guan-cu-min-cok inangqtu maniun kashpar masa antu manazithu, yaku mia’awan cing-hu patu’iaw maniun guan-cu-min- cok. 
yaku mriqaz, kahiwan kunathathuinian inai mingqulhmuz itiawan mani sa thau mzai ingqaiza patu’iaw. izai sa yaku amia’awan cing-hu patu’iza a lalawa. rinataqan ita antu manazithu zain thaythuy naur amiazithu, rinataqan ita wa numanuma, naur mita thau a shinkudaan naur ita thau amiazithu a shkuda, haya inai yaku thuini milhilhi, mangqtu yaku mzai apingqthan mindamriz minshuqish.					
thuini apasik malalabaza wa lalawa malhinuna maniun, minu qa amatsai guan-cu-min-cok patu’iaw. inai Taiwan a pruq mashpatiz shaba wa qamishan nauriza sa thau inai, inai a thau naur mrataq thaythuy ananak a ininthawan. itia thaythuy a lalawa, itia thaythuy a kazakazash, itia thaythuy a shashumshum, itia mani thaythuy a ininthawan a pruq. kanuniza makitnanai itia tata qbit a thau antu minakikalhi min’ananakiza makunanai mriway inai a pruq. 
sasaz a lalawa wa shumpazaw mzai miarikurikus a thau matsai mimamuqtha wa thau numanuma ingqulhmuzin thithu kmalaw. naur ininai a thau minamaza uka sa pruq a’ianan, numawan inai mingkakalungkun, uka sa taun a’ianan, minmiazai sa aminakantua wa thau, miaqay isai thaythuy a pruq min’ala’alash, numa thuini miazai sa antu talima wa thau, min’ishirshiriza wa thau. tata qbit a thau a mindadu, miazai sa inisai miaqbit a thau a shkuda. miazai ita antu manazithu a kok- ka, ya miazithu haya wa sasaz a lalawa iabrith ita mriqaz, izai sunda wa numanuma pulhkiz pu’apaw malhinuna. ya miazithu, sa mathuaw izai amunsai s acing-hu tiasasaz a lalawa sunda shnaw amingqtha mangqtu, haya inai yaku thuini milhilhi malhinuna. 
itia tata wa patashan thithu a lhanaz mzai “Taiwan a sasaz a lalawa” thithu miahala tata wa qahil mzai, “Taiwan naur uka sa sasaz a lalawa, Huran a thau miahala munai, numa Te-sing-kung thithu sa miahala mani munai malhkakrikriw, numa ti Ching-kuq mintamaz malhkakrikriw.” haya sunda Shpuut a sasaz a lalawa wa mriqaz. guan-cu-min- cok nauriza pizza wa matilaw a kawash tu inaiza, itia manasha sa thaythuy a kazakazash, numa thaythuy a inin’ania, makitdaudauk puwanaz. kanuniza muqay yamin pasai makushwit a qbit a thau a mriqaz matash sasaz a lalawa, miazithu amiz’awan yaku matsai cing-hu patu’iaw. 
Huran numa Te-sing-kung a cing-hu munsai Alishay mathuaw kmaipathay numa kmalaw sa pruq masa kmalaw sa ininthawan a farifariw a aniamin, numa tu shiwanin izai Cing-kuq lhungqizi, mathuawiza kmaipathay mapa’urushrush a talhum, numa tu Litpuuniza sa lhungqizi mathuawiza mara’iniza wa antu pidaza sa guan-cu-min-cuk, miazai sa kmiskis sa guan-cu-min-cuk. miazithuiza shaunanai Tiong- hua-min-kuq-cing-hu miazithu mani guan-cu-min apinshpuutan dai. Lashpaat shaba wa qamishan, mashtay munai Taiwan a cing-hu mingqulhmuz pasain thaythuy mashampanaq numa kmalaw sa guan-cu-min-cok a pruq, mathuaw pingqarman sa guan-cu-min-cok naur itia wa numanuma. miazithu, yaku amia’awan cing-hu patu’iaw. 
Guan-cu-min-cok pasain thaythuy a kazakazash lhungqizi naur itia wa numanuma, numa pasain mani Guan-cu-min-cok a kafazaqin a kazakazash lhungqizi hudun masa wazaqan numanuma, miazithu mashtay maqitan lhungqizi. kanuniza thuini a kok-ka kmalawa wa rinataqan, sa Guan- cu-min-cok antu maniun a min’ananak kmalawa ananak a palhkakrikriw, numa mani mut’uka sa ananak lhungqizi a kushwit. numa sasaz a shiduq mulawashwash, numa naur min-cok a miasuun a ininthawan antu shnurun mani sa suma. miazithu mani amunsai yaku cing-hu patu’iaw. 
Guna-cu-min-cok nauriza thaythuy itia thaythuy a lalawa, numa pasain thaythuy a kazakazash a kafazaqin lhungqizi thaythuy numanuma wa ininthawan. kanuniza shwanin Litpuun lhungqizi, apiazain maniun apinlitpuun a thau, apingqthan thithu minlitpuun, shaunatusi tata makatanathu shpaat larima wa kawash, cing-hu apin’uka sa naam a lalawa, min’uka sa guna- cu-min-cok a lalawa. mashtaan sa Alishay a lalawa min’ukaiza. mulhkiz minakanantua wa cing-hu, antu munsai guna-cu-min-cok a kazakazash makarishkish lhungqizi, miazithu mani amunsai yaku cing-hu patu’iaw. 
kahiwan , cing-hu isui Yami a thau antu kafazaqin izai ho-hui-liaw pisain thaythuy Yami a thau a pruq. pingqarman sa Yami a thau, miazithu mani amunsai yaku cing-hu patu’iaw.						
minakantua cing-hu shaunanai Taiwan, isai tanaraus a Alishay mathuaw pikraruzin sa cing-fu, tatata wa lhungqizi a cing-hu mingqulhmuz miku ping’uka sa Alishay a guan-cu-min a tinuran. miazithu amunsai yaku Alishay patu’iaw. 					
min-cuu pingqthaniza, numa kok-ka itia shuntaam guan-cu-min-cok a pinalhinuna wa numanuma. cing-hu itia mani minalhinuna numa kinalawa ladadu a palhkakrikriw. thuini yamin itia maqitan a shumpazaw sa “guan- cu-min-cok a naur itia wa fat”, kanuniza izai a fat antu sa cing-hu miazithu a mabrith. mita wa kinalawa antu mabiskaw, ani mani mingqulhmuz, ani mani maqitan kinalawa. miazithu mani amunsai yaku cing-hu patu’iaw.					
Taiwan mzai manasha sa kazakazash a pruq, kanuniza shaunathathuinian, guan-cu-min- cok a maqitan a makalingkin, minfazaq numa farifari, cing-ti......numanuma wa piakazash, miazithu mani munsai antu guan-cu-min-cok a thau itia mara’in a antu tataal. tataal thuini, munsai guan-cu-min-cok mriqaz shmalaruzi. miazithu mani uka nanashnash. cing-hu antu manasha sa kinalawa, numawan guan-cu- min-cok mathuaw shkuda, numawan sh’uka. miazithu mani amunsai yaku guan-cu-min- cok patu’iaw. 
ita antu shduu iningkarishkishan, tatata wa minalangqtha mulhkiz ani yamin tu makarishkish. numa maniun mathuaw shkuda, shaunathathuinian mani miaqawan shkuda. yaku munmaniun mathuaw amazaiza! thuini a patu’iaw mathuawiza shrikkusan, kanuniza thuini lhmazawan. ani yaku tu mzai lashpaat shaba wa qamishan guan-cu-min-cok a shingkudaan numa piaqarman az’az sh’uka, kanuniza yaku munsai shnaw mangqtu thuini a patu’iaw, izai a kok-ka wa itmaz a thau lhmazawan mapaqaqitan. 
malalawa maniun yakin pasain tata wa guan- cu-min-cok a lalawa pishfazaq maniun tu thuini a miasusuun. isa Taiyal a lalawa, “dadu” mzai “Sbalay”, izai Taiyal a lalawa isa balay a ianamuqtha puqthaan “S” minsbalay. “dadu” masa “mapaqaqitan” itia sa tataal a inangqtu. pariri tata wa lalawa palhinuna, sunda wa mapaqaqitan amathuaw yamin mabahba mriqaz dadu a palhkakrikriw. ya miazithu shduuiza mukaktun. 
isa guan-cu-min-cok a kazakazash a itmaz, ya itia sa thau mapathay sa suma wa thau, ya mangqtu amapaqaqitan, tanatuqash a thau, thithu sa malalawa pishduhalan a thau, numa pingqarmanin a thau mulhkizin thithu malalawa pusuun. miasuun antu mzai apatu’iaw, apalhinuna thaythuy mabaraz a lalawa, ya malhinuna sunda wa palhkakrikriw, numa tanatuqash pashtay malhintal miqilha tata barukuz a qilha. rinataqan ita piazithuiza mrataq, haya mzai “Sbalay”. mangqtu yaku mzai thuini mzai cing-hu masa guan-cu-min-cok a Sbalay. rinataqan a muririw pulhkizin pu’apaw malhinuna, ani yaku tu puil, ani 
yaku tu smamik. italhawan itia mani guan-cu-min-cok a huruy amalhinuna thithu a inangqtu. ani yaku tu malhinuna maniun thuini mzai piazithuiza, kanuniza yaku amalalawa maniun rinataqan a muririw niza tu amaqaqtha, haya wa kok-ka, itia tata wa qali mashtay amapaqaqitan. 					
thuini muqay tata wa lhmazawan, kazaiku amupaqaqitan antu isai guan-cu-min-sok masa Alishay, is acing-hu. mafazaq yaku, ya muqay ruzith a patu’iaw, antu sunda wa patu’iaw, munsai guan-cu-min-cok mulhkiz a palhkakrikriw izai a kok-ka ashiruan dadu amapaqaqitan.					
a’inai yaku dadu a pishfazaq, mathuaw mara’in a shanautuan a taun amakalawa sa “guan-cu-min- cok a sasaz a lalawa dadu masa patungkariri wa malhkaktha”, yaku amunsai kok-ka mara’in a shanautuan, minananak yaku pusuun a thau, yaku amunsai tatata wa cok a mia’azu mashtay musuun kmilhim sunda tiasasaz a lalawa, mashtay mani malhkaktha haya wa kok-ka kahiza wa lalawa.					
amalhinuna yaku, mathuaw mara’in a shanautuan a taun a malhkaktha, sa sunda mabrith izai kok- ka masa guan-cu-min-cok mashtay manazithu a inra’inan. tatata wa cok a mia’azu mulhkiz masa Alishay a mia’azu, mulhkiz cok masa kataunan a miasuun a riniqaz, az’az minbangqir. ya miazithu a kinalawa tu guan-cu-min-cok a pashtay miasuun a palhkakrikriw, shduu guan-cu-min-cok a shnaw a inangqtu a lalawa pu’apaw. 
miaqbit, yaku amathaduq hing-cing-inn amalhkaktha “guan-cu-min-cok naur mita wa fat a smukus malhkaktha”. haya wa palhkaktha pinu’apaw a lalawa, min mita w acing-hu kmalawa palhkakrikriw a piakazash. haya wa palhkakrikriw mingqulhmuz sasaz a lalawa wa inangqtu, guan-cu-min-cok min’ananak lhungqizi thaythuy a palhkakrikriw, manazithu a farifariwan a palhkakrikriw, numa pinfazaq masa kazakazash a pulhaqlha, numa buut a makalingkin a lhungqizi, numa isa mawalhnaq a guan-cu-min-cok lhungqizi numanuma. 
thuini a fat munsai guan-cu-min-cok a kazakazash itia sa antu mubalabalay, ita amakalawa s izai itia sa kazakazash tnuran a fat, zain “guan-cu-min-cok a fat a malhkakrikriw a ifazfaz a taun”, miazithu kmalawa aput’uka guan-cu-min-cok a kazakazash masa kok-ka wa fat antu antu mubalabalay.				
yamin thuini amunsai cing-hu thmadup iahiaw kmalawa kmashiqitan, guan-cu-min-cok maqa thaythuy a kazakazash isa thaythuy a pruq muribush, antu mzai afariwin thaythuy, muribush antu lhqizin a lhkaribush, anunin dai qa asakpin numa alumin? yamin thuini amunsai izai a lalawa qazii ya amiakuza. 
yaku amunsai cing-hu thmaduq, amafazaq minu sa ho-hui-liaw apisain Lan-su? pu’apaw izai dadu a lalawa. sa ho-hui-liaw ya niwan tu kinashiqitan cing- hu apulhipas Yami a thau sa numanuma.					
tataal a thuini, atunduu Alishay a munsai thaythuy a ananak a shnuru, shnurun Alishay a guan-cu-min a thithu a lhanaz. yamin makatanathu a furaz numa maturuz a qali miahala, amalhkaktha fat a lalawa, amaqa ungqtuan sa Alishay a guan-cu-min-cok a lhanaz, numa thaythuy a lhinqizi numa thaythuy a shuqrumin.					
thuini a kawash makthin tata wa furaz numa tata wa qali, ita alhmaza matash numa kmalawa pishfazaq guan-cu-min-cok a kazakazash a pruq. kataunan min-kung-fat-zin a palhkakrikriw, ita lhmaza smukus numa kmalawaiza, ya kahiza, guan-cu-min-cok amin’ananak lhungqizi a inangqtu, tatata wa kinangqtha mingqulhmuz akalawan. ita amabiskawuan, guan-cu-min-cok a mathuaw taraan a fat mzai, “guan-cu-min- cok lhungqizi ananak a fat”, “guan-cu-min-cok a pruq numa wazaqan a fat”, “guan-cu-min-cok a lalawa wa fat” numanuma, alhai sa lip-fat-inn palhkakaktha. 
thuini a saqazi, yamin amingqulhmuz malhkaktha sa guan-cu-min-cok palhkakrikriw a malhkaktha. isai izai a malhkaktha, cing-hu munsai thithu a palhkakrikriw a’itia manasha wa pinalhkaktha. ya kahiza, tatata kawash makashpashpat a furaz tata wa qali, hing-cing-inn amunsai mingqulhmuz a thau pishfazaq sa guan-cu-min-cok a sasaz a lalawa patungkaririn thithu mzai mubalabalay, kmalawa ya shaunanantua. adadu kmalawa guan-cu-min-cok a sasaz a lalawa patungkaririn, nuna kmalawa sa guan-cu-min-cok min’ananak lhungqizi a bangqir, hay acing-hu amakalawa munsai guan-cu-nin-cok a laturu a palhkakrikriw. 
yaku thuini amalalawa inai a thau, numa izai tian- si a tanamuqtha wa guan-cu-min-cok a huruy, malhintal minmriqaz a thau. malalawa yaku maniun alhungqizi, antu mzai malalawa maniun munai amatash. malalawa yaku maniun guan-cu-min-cok a huruy lhungqizi numa pinfazaq yakin, apariqaz cing- hu pu’apaw kinalawa thithu a lalawa, dadu apu’uka sa kahiwan a muririw. 
yaku amunsai mingqulhmuz a guan-cu-min- cok a huruy anuniza, maniun sa pishfazaq sa itia wa thau mzai, kangqthaan ita wa pruq numa kahiwan a kazakazash sa antu kauriwan a aniamin. izai pashtay itia mara’in a shmuqrum.					
ita ya kahiza, amunsai cing-hu smakus inai cing- hu a palhkakrikriw, amaqa ita minalangqtha wa thau, numa az’az minalangqtha wa thau, numa inai Taiwan a pruq a itia wa thau, antu amin’uka sa lalawa, antu min’uka sa rinataqan ita wa inangqtu, ani mani min’aura mita wa kazakazash, niza tu amiaqay isai mita wa pruq min’ala’alash. 
amalalawa yaku az’az a thau ulhkiz makarishkish malhkakrikriw, mafazaq mita wa sasaz a lalawa, mafazaq mita wa pruq, mafazaq mani mita wa tatata wa thau a qbit a kazakazash. az’az sa thau ulhkiz mapaqaqitan, pashtay maqitan miasusuun numa pashtay mapaqaqitan, pashtay Taiwan a thau itia maqitan numa faqlhu a kahiza wa ininthawan.	
malalawa yaku maniun mingqulhmuz itia wa thau, isai inai maqitan a qali, pashtay ita palhintal kmalawa itia maqitan a kok-ka, kmalawa dadu marium numa mashtay manazithu a kok-ka.				
anuniza pashtay maniun!