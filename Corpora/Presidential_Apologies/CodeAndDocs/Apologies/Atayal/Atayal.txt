biru na Soto Chay ing-wen 'miwan Sexu' tmatuk tunux sa Genzyuminzok
nanu’ squ ryax na mpusal sazing kawas wayal qasa ga,wal sbahun kya nqu Horit na Thayluw maha "Genzyumin" qu knusa ta’ naha’ maha "Sanpaw" sraral la. nanu’ qu ginrhuw naha’ smbalay lalu’ qani ga, iyat nanak maha wayal naha’ laxan lqu niwan sinllwan na cinsqiri’ naha’ nanak,niwan nyux naha’ sbbaq maha Genzyuminzok hya’ ga "spzyang balay cinrhzyal Taywan qani" qu lalu’ naha’. skahul ta’ squ knita’ balay qani mita’ ga, kira’ qani ga, sikiy pkkrawn ta’ qu knita’ qani la. kin’wanay maku’ sexu’ tmatuk tunux sa kwara’ simu ka Genzyuminzok. ta ryax spayat kbhul kawas wayal qani ga, wayal simu balay mqzinut ru ini’ simu naha’ ‘nblayqiy mlahang, anay maku’ ’miwan sexu’ tmatuk tunux sa kwara’ simu ka Genzyuminzok. 
baqun maku’ maha, tehuk sawni’ qnai ga, maki’ na’ squliq muci swa’ lxun tmatuk tunux. ga nanu’ ya qani qu, nyux maku’ s’iwan sexu’ tmatuk tunux qani. nanu’ kwara’ ka gaga’ niya’ qu sawn maha knita’ naha’ sa ini’ naha’ ptnaqiy mita’ simu qani, ini’ ga, kwara’ ka kinmxyalan gluw na bbzinah ka yan simu qani ga, gaga’ nqu sungus niwan musa’ Hatteng na ita’ squliq maha ga, yani qu nyux myan s’rux sqani ssawni’ qani, aki’ msbah cikay qu knita’ sami sa minqsu’ balay maha saku’.
anay maku’ kmal na musa’ ’llaw na kay’, kmayal squ nanu’ qu nyux myan s’uwah tmatuk tunux squ simu ka Genzyumin qani ? rhzyal Taywan qani hya’ ga, maki’ sa spayat kbhul kawas wayal lga rima’ kya squliq maki’ sa rhzyal qani la, kwara’ squliq qani ga, yasa minblaq mqyanux sa qnxan naha’ nanak, maki’ nanak ke’ naha, Gaga’ naha’, Gaga’ na qqyanux naha’ ru qzyunam naha’. sawn kasa lga, iyat snwalan nqu cinrhzyal ru nyux wahan na squliq kahul bzinah qu rhzyal qani la. 
sawn maha pins’ulah na rikisi’ qani hya’ ga, nanu’ yaqu mnhlhil mwah na squliq mwah zmingat sa ana nanu’nasquliqminqsu’. maymawmtzyuwazyuwaw squ rhzyal naha’ nanak, yan nqu laha’ qu tmnwang, ru iyat laha qu spzyang cinrhzyal la, ru niwan nyux naha’ sqtqut tay syaw ka ini’ kt’aniy ana cikuy na squliq. thuzyay mrayraya’ qu lalu’ na squliq ga, hazi’ ana skahul naha’ sa kmxyalan na squliq ps’rux squ ttman lalu’ naha’. baqaw ta’ i siki ini’ ta’ kayal maha sami qu spzyang balay maki’ Kogi’ na qalang maha ga! musa’ naha’ psiy balay maha balay balay qu Rikisi’ qnai mita’ la, nanu’ yasa qu si ki skayal ta’ qu zyuwaw balay qani. ru spzyang balay ga, si kiy inblayqun naha’ minbzinah lmnglung balay kwara’ qu zyuaw wayal, nanu’ ya qani qu nyux maku’ ss’rux sqani ssawni’ qani. 
kya qutux biru’ ka sawn maha "Taywan tungsu’". cyux niya’ pglaingun balay kmayal hya’ ga "iyat pinqmahan qu Taywan qani. Oranta’ qu mwah mnazyang, Cncngkung qu mtzyuaw, Plmukan qu minlahang. ". qani hya’ ga pzyang balay knita’ nanak na Plmukan qani hya’. Genzyuminzok hya’ ga, ki’a rima’ sqaniy sa pira’ syan msyaw kawas kinki’an naha’ sqani laha’ la, cingay balay Gaga’ naha’ ru snyan naha’ kinbleqan na tunux sa rhzyal qani, ru nyux naha’ ini’ lxaniy ‘mulah tehuk misu qaniy. aw’ ga, nyux ta’ siy khlaniy squ inlungan na kya qu lmaqux na gluw miru’ squ Rikisi’, nanu’ ya qani qu musa’ maku’ s’iwan Sexu’ tmatuk tunux sa Genzyuminzok qani. 
nanu’ qu wayal pktnuxun na Oranta’ ru Cncngkung, ru wayal naha’ qawlun aki’ qqblaq mqyanux na Pingpucu’, ru wayal phqilun na Plmukan squ mtciriq sa Genzyumin, ru wal si kzyawpi qsahuy rgyax na Gipun mwah mlahang, ru mucing sa tmasuq mtciriq ka mwah lqu Cyukaminkok, mwah psbaq sa qqyanux na Plmukan lqu Genzyumin qani. ta ryax spayat kbhul kawas qani ga, kwara’ qu mnwah Taywan ka Sexu’ ppklahang qani ga, spwah naha’ squ mwah qmalup smbu’ sa Genzyumin, mwah zmingat rhzyal, yasa si naha’ pcqihiy kwara’ qu inllungan kwara’ na Genzyumin qani. nanu’ ya qani qu musa’ maku’ s’iwan Sexu’ tmatuk tunux squ Genzyuminzok qani. 
kahul squ Gaga’ naha’ nanak ’mulah mlahang squ qnxan naha’, ru kahul naha’ sa kinblayqan tunux naha’ mlahang squ musa’ mtnaq mbhuyaw kwara’ mnqyanux cyux maki’ squ qsahuy na lhlahuy. aw’ ga, maki’ squ pins’rux Gaga’ na Sexu’ qani qu Genzyumin qani ga, wal si kawngat kwara’ qu Kinri’ na kklahang naha’ nanak sa qqyanux naha’ la. kwara’ qu Gaga’ na kklahang naha’ sa qalang naha’, ru kwara’ qu Ggga’ na paylhuyan naha’ uzi lga, ini’ naha’ saysay uzi. nanu’ ya qani qu musa’ maku’ s’iwan Sexu’ tmatuk tunux sa Genzyuminzok qani. 
balay ga mnaki’ nanak kay’ na Genzyuminzok ha, nanu’ aring squ babaw na kawas Amirika’ ka 1945 lqu shtuy na Sexu’ kmayal sa kay’ naha’ nanak, memaw wal si luhing mskawngat kwara’ qu kay kay’ naha la. nanu’ qu Pinpucu’ hya’ lga, sisay maha wayal mskawngat balay laha’ hya’ la. nanu’ qu Sexu’ sa wayal qani ga, ini’ naha’ si iyal inlungan balay qu kklahang sa Gaga’ na Gezyuminzok qani, nanu’ ya qani qu musa’ maku’ s’iwan Sexu’ tmatuk tunux sa Genzyumin qani. 
nanu’ squ kawas wayal qasa ga, ini’ baqi kwara’ nqu squliq Ta’u’ ga, inhyu’un musa’ smi’ kya Lanyu’ qu inlaxan na Hocu hweryaw. niwan nyux naha’ si pqmuli sa kinmxyalan na Hocu hweryaw qu squliq na Ta’u’ qani. nanu’ ya qani qu musa’ maku’ s’iwan Sexu’ tmatuk tunux sa squliq Ta’u’.
aring squ wahan na kahul bzinah qu Taywan qani lga, nanu’ qu Pingpucu’ tay saysaw wsilung qu tqsu’ balay wal naha’ ptqihun. Sexu’ minlahang laha’ qani ga sbahun naha’ qu lalu’ naha’ ru magal sa lalu’ na minlahang laha , nanu’ ya qani qu musa’ maku’ s’iwan Sexu’ tmatuk tunux sa Pingpucu’ qani. 
nanu’ squ ’myunaw qu mlahang sa rhzyal qani ga, wayal minblayqun smyuk na Sexu’ qu pinsina’ na Genzyuminzok ha. ru nanu’ wayal balay swalan na Sexu’ ru wal cikay uzi qu pintzyuaw naha’. misuw qani lga, kya lqu si say hopa’ balay rinrugan na《Yuencumincu’ cipnxwa’》qani, ga ini si inlungan balay na Sexu’. mssuqi’ iyal qu ptzyuaw myan, ru ini’ pintayhuk pintzyuaw myan, ru ini’ qblaq iyal qu pintzyuaw myan. nanu’ ya qani qu musa’ maku’ s’iwan Sexu’ tmatuk tunux sa Genzyumincu’ qani.
si ta’ mlux maha Syakay na "twoyu_en wnxwa’" Taywan qani. ga, tayhuk ssawni’ qani ga, kwara’ pinsbaq squ kklahang sa sklawkah hi’, ru Kyu_ ik, Kezay Sekat, sangka’ sa Sezi’, ru pzyux qu sngusun qutux qutux pcyuwagan ga, ini’ pqbbaq na’ squ kinpzyux na iyat Genzyuminzok. tmrang sqani uzi na’ qu knita’ naha’ sa Genzyuminzok, ru si say maha kincikuy knita’ naha’ sa Genzyuminzok ga nyux msthay cikay na’. ini’ pintayhuk na’ pintzyuaw na Sexu’, ru yasa qu niwan nyux simu pqmulan na’ ka iyat naha’ kinbaq ka kinmxayal na inlungan mamu qani. nanu’ ya qani qu musa’ maku’ s’iwan Sexu’ tmatuk tunux sa Genzyuminzok qani. 
ini’ tayhuk na’ kinlawkahan myan mtzyuaw, ru ungat uzi squliq mita’ squ ini’ pintayhuk kinlawkah pintzyuaw myan, yasa qu nyux simu ps’bkan ru mucing sawni’ qani. yaqih sami balay la! nanu’ qu tnatuk myan tunux ssawni’ qani ga, ana maha talagay kin mqssuqi’ balay qani ga, yani qu nyux t’aring na’ ki! ini’ saku’ kusa maha ta qu ryax pinsqzinut kinmxyalan inlungan mamu sa spayat kbhul msyaw kawas wayal qani ga, psi ptmasuq squ qutux binrwan biru’ qani, ru qutux kay’ na tnatuk maku’ tunux qani. ana ga inlungan maku’ balay lmnglung maha, tnatuk maku’ ssawni’ qani ga, minkahul squ ’ringan musa’ mtbalay kwara’ nyux qsahuy na Koka’ qani. 
anay maku’ skahul squ kinblayqan tunux smi’ sa kay’ na Genzyuminzok kmayal squ nyux ta’ aylhuyan ssawni’ qani. kay’ na ‘Tayal hya’ ga ka "balay balay na zyuaw" ga, Balay sawn naha’. ru mtbalay hya’ ga Sbalay sawn naha’, niwan maha u twangan naha’ sa "S" qu glaing na Balay qasa. balay balay squ mtbalay qani ga, m’ubuy qu awsa’ kkyalan na sazing kay’ qani hya’. qutux uzi qu kay’ qani hya’ ga, spzyang balay na mtbalay qani hya’ ga, nanu’ si ki minkahul sa inlungan balay musa’ mssungus mkal sa zyuaw balay ga, thuzyay mtbalay qu zyuaw. 
Gaga’ na Genzyuminzok hya’ iy kya qu wal naha’ inzhuqun saxa’ lga, atu’ na maki’ inlungan naha’ aki’ musa’ Sbalay ga, mutuw paylhuyun na Mrhuw qu msinzyuaw rrusa’ qasa. paylhuyun naha’ ga, iyat maha yaqu musa’ tmatuk tunux, yaqu ppgwah sa inlungan naha’ balay, ru kmayal squ maha swa’ maha qasa. tmasuq kmayal sa inlungan naha’ lga, mplaw mnbuw qwaw kya la, ru kwara’ wayal ka kinzyaqih inlungan naha’ lga, wayal balay uzi la. yani qu sawn naha’ Sbalay. 
nyux maku’ pkmn_gawn balay squ inlhuyan ta’ ssawni’ qani ga, yani qu musa’ psbalay zyuaw na Sexu’ squ Genzyuminzok. kwara’ ka inzhuqan squ kinwayal qani ga, kwara’ ka zyuaw balay wayal qasa ga, si say maha kyaqu wal maku’ baqun kwara’ ga, wayal maku’ skayal kwara’ ru ungat ana qutux wal maku’ zhuqan kmayal. nanu’ kira’ uzi ga, kaylanay na Genzyuminzok uzi qu inllungan naha’. ini’ saku’ kusa maha aki’ mamu swalan qu inlungan maku’, ga, inlungan maku’ balay mnaga’ squ maha kana pinpaypusal lawzi qu inzhuqan sa wayal qani, pkaki’ balay qutux ryax nqu musa’ mtbalay balay. 
sawni’ qani hya’ ga t’aring nanak qani hya’ na, musa’ thuzyay mtbalay hya’ ga ini’ kaki’ squ inlungan na Genzyuminzok, skita’ squ pintzyuaw na Sexu’. baqun maku’ maha nqwaq nanak ga ini’ qtnaq, musa’ mtbalay balay qani hya’ ga, musa’ skita’ squ kwara’ pintzyuaw sa Genzyuminzok na Koka’ qani qu spzyang balay pspngan.
anay simu kmayal sqani, musa’ ps’rxun na Sotoxu’ qu sawn maha " Genzyuminzok Rekisi’ segi’" squ " Cwansing cng’i’ Weyuenxwe’". musa’ maku’ skahul sa lalu’ na Mrhuw Koka’, mgppaylahuy na squliq, ru kwara’ Rayxyo na qutux qutux zok msqun musa’ hmkangi’ squ Segi’ na Rikisi’, ru musa’ myan ptnaqun mkayal sa pptzyuaw sa awsa’ na Koka’ babaw niya’ uzi. 
musa’ maku’ grhgun balay hya’ ga, musa’ krhun balay mita’ na i’ingkay na Sotoxu’ hya’ ga, yaqu pinssungus psblayqan na Genzyuminzok squ Sexu’ qani. nanu’ musa’ yaqu pinglgan inlungan kwara’ nqu pins’rux Rayxyo na qutux qutux zok, kwara’ kin na gluw na Pinpu cu’ uzi qu ggalan puqing pptzyuaw na Sexu’. Gaga’ na ptzyuwaw qani ga, musa’ yasa qu pinsqtuxan inlungan kwara’ na Genzyuminzok, musa’ thuzyay payhtuw squ hngzyang inlungan na kwara’ Genzyumin. 
qutux uzi ga, musa’ maku’ kyalun uzi qu Gyose’ing maha si’ qutux sa ryax na pkaygi’ nqu zyuwaw na "lahuy na pruruw squ Yuencumincu’ cipnxwa’ ". nanu’ qu wal mthuzyay pinsqtuxan pinkyalan na I’ingkay ka ppcyuwagun naha’ qani ga, musa’ yasa qu musa’ minblayqun mpkayal sa qutux qutux ini’ ptnaq aylhuyan na Gyose’ing qu musa’ ptzyuawgun na Sexu’ babaw niya’. kwara’ qu zyuwaw qani ga, kwara’ kin na hhkangi’ sa wayal naha’ sginpung na Rikisi’, awsa’ rmuruw sa kklagang qalang na Genzyuminzok nanak, musa’ mintnaq psglabang sa kezay na qnxan naha’, musa’ kyo’ik squ ’ulah kinbahan sa Gaga’ naha’, kklahang sa kklawkah hi’ naha’, ru yaqu awsa’ mlahang sa kinri’ nqu squliq cyux maki’ tay hugal. 
nanu’ qu gaga’ na Genzyuminzok ka ini’ balay pqbbaq sa qnxan misuw qani kruma’ ga, musa’ myan psr’xun qutux sa musa’ baq balay sa Gaga’ qnxan Genzyumin ka sawn maha " Genzyuminzok Horit xukumu’ cyusing", spwah squ Gaga’ ka minblayqan smpung ps’rux, musa’ pingaygyut pshawhway smbalay squ aki’ msuling pingrgul na Gaga’ qnxan mamu squ Horit qani.
musa’ myan kyalun kwara’ qu pptzyuwaw maha ihi’ kbalay qu zyuwaw na wayal kyapun ru wayal skokso na Horit ka smnbu’ squ iyat sinpung sa kklhangan Sexu’ ka qqsinuw squ qzyunam naha’ nanak ka Genzyuminzok qani, yalaw gi bali naha’ sptbazi qu bnu’ naha’ qasa! nanu’ qu yan nqani ka sisay maha pin’anak na zyuwaw ga, hknyanay ta’ squ musa’ baqun gmubah kbalay. 
musa’ myan kyalun kwara’ qu pptzyuwaw maha, kwara’ pintzyuwaw balay nqu cyux syun sa rhzyal na Ta’u’ zok ka inlaxan na "Hocu hweryaw" qani ga, ani minblaq kmayal kwara ssawn maku’.ini’ ptmasuq balay kbalay sa zyuwaw na Hocu’ hweryaw qani na’ ga, aki’ biqan cikay nangi’ musa’ smawm cikay sa kinmxyalan mamu.
aw’ ruw, maki’ squ snyan inlungan na aki’ nyux ps’rux squ lalu’ naha’ sraral, ru musa’ ta’ Syoning squ lalu’ naha’ balay qani ka Pinpucu’ qani ga, musa’ myan minblayqun minbzinah lmnglung mucing sa zik na tmsuqan byacing na tay mqiru’ byacing qani, aki’ thuzyay maki’ uzi qu Knri’ naha’ ru lalu’ naha’. 
’ringan byacing tay mawpuw qutux lga, musa’ myan ’ringun kikak kbalay, ru musa’ myan skayal kya qu rhzyal qzyunam kwara’ na Genzyuminzok. Gaga’ nqu Burak kohoning hya’ lga, nyuw myan rima’ ptzyuwagun la, babaw niya’ lga, musa’ myan pngaygyutun mtzyuwaw balay qu spzyang inllungan balay na Gaga’ na kklahang qalang nanak na Genzyuminzok. musa’ myan pkhaylagun uzi qu pptzyuwaw myan, musa’ smatu’ sa Ripo_ing qu zyuaw spzyang mamu krhun mita’ zyuaw ka 《Genzyuminzok sizit ho》、《Genzyuminzok toci ru kayyokuho》、《Genzyuminzok gengo hattengho》musa’ sinsa kya Ripo_ing. 
babaw kinryax kira’ lga, musa’ sami maylahuy na sengkok Genzyuminzok gyose kaygi’. musa’ pzyux balay qu musa’ minblaq kmayal na Sexu’ squ Cngco’ qani. babaw niya maki’ squ ’ringan ryax na taymspat byacing ga, musa’ simu shokok na Gyose’ing zyuwaw pincyuagan myan squ zyuwaw na "Genzyuminzok rikisi’ segi’" ru rinrugan pincyuagan myan squ "Cwanzing cng’i’" qani. aki’ sptzyuwaw balay qu "Genzyuminzok rikisi’ segi’" ru psr’ux squ puqing balay Gaga’ na kklahang qalang na Genzyuminzok, cyugal qani rruruw squ zyuwaw na pptzyuaw sa Genzyuminzok。 
plwanay simu kwara’ ka nyux maki’ sqani, ru kwara’ ka Genzyuminzok nyuw zmangay sa Tiribi’, ani saku’ gmrhuw hosyo sqani. pinlawa’ maku’ simu mwah mlahang mita’ qani ga, bali yaqu musa’ niwan mwah simu rmaw mpanga’ sikining. wahiy saku’ smgsuw ru psbaqiy saku’, aki’ thyayun mtzyuwaw balay na Sexu’ qu sinnawnan myan qani, ru aki’ sami ini’ kzyan sa wayal ka min’uqu’ lawziy. 
mhway simu balay kwara’ Genzyuminzok, simu qu psbaq sami ka squliq na pptzyuwaw sa zyuwaw na Koka’ qani, rhzyal ka nyux ta’ qplan qani, ru Gaga’ qnxan sraral qani ga ungat musa’ thuzyay smzyunaw kinkrahu’ balay na Khaci’ niya’, kwara’ qu kinkrhwan Khaci’ niya’ qani ga, aki’ ta’ syan sa krahu’ balay na ttrhwan lalu’ niya’.
babaw niya’, musa’ myan skahul sa rinrugan pincyuwagan myan, aki’ ini’ pskawngat kwara’ kay’ nha ru Gaga nha nyux maki’ sa rhzyal Taywan qani, ru tayta ini ptzyuwazyuwaw sa rhyal nha nanak kwara’ kinbahan nyux maki sa Taywan qani ana mucing kknwan. 
anay maku’ mlawa’ kwara’ Syakay ta maha msquna ta’ kinlawkah musa’ mqbaq sa Rikisi’ ta’, aki’ ta’ mqbaq uzi sa Gaga’ na kwara’ ka ini’ ptnaq glgluw nyux maki’ sa rhzyal ta’ qani. pawsaw ta sa musa’ ptbalay ru pawsaw ta’ sa musa mgblaq qnxan ta’ kwara’, gyahay ta squ giqas ru blaq balay na Taywan babaw niya’. 
anay maku’ splawa’ kwara’ squliq Koka’ ta’ maha, anay ta skahul sa ryax sawni’ qani, pglganay ta’ kinllawkah kbalay qutux sa spzyang balay Segi’ na qalang, qutux sa spzyang balay "twoyu_en Pingtng" na qalang. 
mhway simu kwara.